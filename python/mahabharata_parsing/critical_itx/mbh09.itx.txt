%@@1
% File name             : mbh09.itx
%--------------------------------------------
% Text title            : 9 mahAbhArate shAlyaparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 9 Mahabharata - Shalyaparva ..}##
\itxtitle{.. 9 mahAbhArate shAlyaparvam ..}##\endtitles ##

              shalyavadhaparva
                  1
\medskip

janamejaya uvAcha||

evaM nipAtite karNe samare savyasAchinA |
alpAvashiShTAH kuravaH kimakurvata vai dvija || 1||

udIryamANaM cha balaM dRRiShTvA rAjA suyodhanaH |
pANDavaiH prAptakAlaM cha kiM prApadyata kauravaH || 2||

etadichChAmyahaM shrotuM tadAchakShva dvijottama |
na hi tRRipyAmi pUrveShAM shRRiNvAnashcharitaM mahat || 3||

vaishampAyana uvAcha||

tataH karNe hate rAjandhArtarAShTraH suyodhanaH |
bhRRishaM shokArNave magno nirAshaH sarvato.abhavat || 4||

hA karNa hA karNa iti shochamAnaH punaH punaH |
kRRichChrAtsvashibiraM prAyAddhatasheShairnRRipaiH saha || 5||

sa samAshvAsyamAno.api hetubhiH shAstranishchitaiH |
rAjabhirnAlabhachCharma sUtaputravadhaM smaran || 6||

sa daivaM balavanmatvA bhavitavyaM cha pArthivaH |
sa~NgrAme nishchayaM kRRitvA punaryuddhAya niryayau || 7||

shalyaM senApatiM kRRitvA vidhivadrAjapu~NgavaH |
raNAya niryayau rAjA hatasheShairnRRipaiH saha || 8||

tataH sutumulaM yuddhaM kurupANDavasenayoH |
babhUva bharatashreShTha devAsuraraNopamam || 9||

tataH shalyo mahArAja kRRitvA kadanamAhave |
pANDusainyasya madhyAhne dharmarAjena pAtitaH || 10||

tato duryodhano rAjA hatabandhU raNAjirAt |
apasRRitya hradaM ghoraM vivesha ripujAdbhayAt || 11||

athAparAhNe tasyAhnaH parivArya mahArathaiH |
hradAdAhUya yogena bhImasenena pAtitaH || 12||

tasminhate maheShvAse hatashiShTAstrayo rathAH |
sa.nrabhAnnishi rAjendra jaghnuH pA~nchAlasainikAn || 13||

tataH pUrvAhNasamaye shibirAdetya sa~njayaH |
pravivesha purIM dIno duHkhashokasamanvitaH || 14||

pravishya cha puraM tUrNaM bhujAvuchChritya duHkhitaH |
vepamAnastato rAj~naH pravivesha niveshanam || 15||

ruroda cha naravyAghra hA rAjanniti duHkhitaH |
aho bata vivignAH sma nidhanena mahAtmanaH || 16||

aho subalavAnkAlo gatishcha paramA tathA |
shakratulyabalAH sarve yatrAvadhyanta pArthivAH || 17||

dRRiShTvaiva cha puro rAja~njanaH sarvaH sa sa~njayam |
praruroda bhRRishodvigno hA rAjanniti sasvaram || 18||

AkumAraM naravyAghra tatpuraM vai samantataH |
ArtanAdaM mahachchakre shrutvA vinihataM nRRipam || 19||

dhAvatashchApyapashyachcha tatra trInpuruSharShabhAn |
naShTachittAnivonmattA~nshokena bhRRishapIDitAn || 20||

tathA sa vihvalaH sUtaH pravishya nRRipatikShayam |
dadarsha nRRipatishreShThaM praj~nAchakShuShamIshvaram || 21||

dRRiShTvA chAsInamanaghaM samantAtparivAritam |
snuShAbhirbharatashreShTha gAndhAryA vidureNa cha || 22||

tathAnyaishcha suhRRidbhishcha j~nAtibhishcha hitaiShibhiH |
tameva chArthaM dhyAyantaM karNasya nidhanaM prati || 23||

rudannevAbravIdvAkyaM rAjAnaM janamejaya |
nAtihRRiShTamanAH sUto bAShpasa.ndigdhayA girA || 24||

sa~njayo.ahaM naravyAghra namaste bharatarShabha |
madrAdhipo hataH shalyaH shakuniH saubalastathA || 25||

ulUkaH puruShavyAghra kaitavyo dRRiDhavikramaH || 25||

sa.nshaptakA hatAH sarve kAmbojAshcha shakaiH saha |
mlechChAshcha pArvatIyAshcha yavanAshcha nipAtitAH || 26||

prAchyA hatA mahArAja dAkShiNAtyAshcha sarvashaH |
udIchyA nihatAH sarve pratIchyAshcha narAdhipa || 27||

rAjAno rAjaputrAshcha sarvato nihatA nRRipa || 27||

duryodhano hato rAjanyathoktaM pANDavena cha |
bhagnasaktho mahArAja shete pA.nsuShu rUShitaH || 28||

dhRRiShTadyumno hato rAja~nshikhaNDI chAparAjitaH |
uttamaujA yudhAmanyustathA rAjanprabhadrakAH || 29||

pA~nchAlAshcha naravyAghrAshchedayashcha niShUditAH |
tava putrA hatAH sarve draupadeyAshcha bhArata || 30||

karNaputro hataH shUro vRRiShaseno mahAbalaH || 30||

narA vinihatAH sarve gajAshcha vinipAtitAH |
rathinashcha naravyAghra hayAshcha nihatA yudhi || 31||

ki~nchichCheShaM cha shibiraM tAvakAnAM kRRitaM vibho |
pANDavAnAM cha shUrANAM samAsAdya parasparam || 32||

prAyaH strIsheShamabhavajjagatkAlena mohitam |
sapta pANDavataH sheShA dhArtarAShTrAstathA trayaH || 33||

te chaiva bhrAtaraH pa~ncha vAsudevo.atha sAtyakiH |
kRRipashcha kRRitavarmA cha drauNishcha jayatAM varaH || 34||

tavApyete mahArAja rathino nRRipasattama |
akShauhiNInAM sarvAsAM sametAnAM janeshvara || 35||

ete sheShA mahArAja sarve.anye nidhanaM gatAH || 35||

kAlena nihataM sarvaM jagadvai bharatarShabha |
duryodhanaM vai purataH kRRitvA vairasya bhArata || 36||

etachChrutvA vachaH krUraM dhRRitarAShTro janeshvaraH |
nipapAta mahArAja gatasattvo mahItale || 37||

tasminnipatite bhUmau viduro.api mahAyashAH |
nipapAta mahArAja rAjavyasanakarshitaH || 38||

gAndhArI cha nRRipashreShTha sarvAshcha kuruyoShitaH |
patitAH sahasA bhUmau shrutvA krUraM vachashcha tAH || 39||

niHsa~nj~naM patitaM bhUmau tadAsIdrAjamaNDalam |
pralApayuktA mahatI kathA nyastA paTe yathA || 40||

kRRichChreNa tu tato rAjA dhRRitarAShTro mahIpatiH |
shanairalabhata prANAnputravyasanakarshitaH || 41||

labdhvA tu sa nRRipaH sa~nj~nAM vepamAnaH suduHkhitaH |
udIkShya cha dishaH sarvAH kShattAraM vAkyamabravIt || 42||

vidvankShattarmahAprAj~na tvaM gatirbharatarShabha |
mamAnAthasya subhRRishaM putrairhInasya sarvashaH || 43||

evamuktvA tato bhUyo visa~nj~no nipapAta ha || 43||

taM tathA patitaM dRRiShTvA bAndhavA ye.asya kechana |
shItaistu siShichustoyairvivyajurvyajanairapi || 44||

sa tu dIrgheNa kAlena pratyAshvasto mahIpatiH |
tUShNIM dadhyau mahIpAlaH putravyasanakarshitaH || 45||

niHshvasa~njihmaga iva kumbhakShipto vishAM pate || 45||

sa~njayo.apyarudattatra dRRiShTvA rAjAnamAturam |
tathA sarvAH striyashchaiva gAndhArI cha yashasvinI || 46||

tato dIrgheNa kAlena viduraM vAkyamabravIt |
dhRRitarAShTro naravyAghro muhyamAno muhurmuhuH || 47||

gachChantu yoShitaH sarvA gAndhArI cha yashasvinI |
tatheme suhRRidaH sarve bhrashyate me mano bhRRisham || 48||

evamuktastataH kShattA tAH striyo bharatarShabha |
visarjayAmAsa shanairvepamAnaH punaH punaH || 49||

nishchakramustataH sarvAstAH striyo bharatarShabha |
suhRRidashcha tataH sarve dRRiShTvA rAjAnamAturam || 50||

tato narapatiM tatra labdhasa~nj~naM parantapa |
avekShya sa~njayo dIno rodamAnaM bhRRishAturam || 51||

prA~njalirniHshvasantaM cha taM narendraM muhurmuhuH |
samAshvAsayata kShattA vachasA madhureNa ha || 52||

\hrule

\medskip
                  2
\medskip

vaishampAyana uvAcha||

visRRiShTAsvatha nArIShu dhRRitarAShTro.ambikAsutaH |
vilalApa mahArAja duHkhAdduHkhataraM gataH || 1||

sadhUmamiva niHshvasya karau dhunvanpunaH punaH |
vichintya cha mahArAja tato vachanamabravIt || 2||

aho bata mahadduHkhaM yadahaM pANDavAnraNe |
kShemiNashchAvyayA.nshchaiva tvattaH sUta shRRiNomi vai || 3||

vajrasAramayaM nUnaM hRRidayaM sudRRiDhaM mama |
yachChrutvA nihatAnputrAndIryate na sahasradhA || 4||

chintayitvA vachasteShAM bAlakrIDAM cha sa~njaya |
adya shrutvA hatAnputrAnbhRRishaM me dIryate manaH || 5||

andhatvAdyadi teShAM tu na me rUpanidarshanam |
putrasnehakRRitA prItirnityameteShu dhAritA || 6||

bAlabhAvamatikrAntAnyauvanasthA.nshcha tAnaham |
madhyaprAptA.nstathA shrutvA hRRiShTa AsaM tathAnagha || 7||

tAnadya nihatA~nshrutvA hRRitaishvaryAnhRRitaujasaH |
na labhe vai kvachichChAntiM putrAdhibhirabhiplutaH || 8||

ehyehi putra rAjendra mamAnAthasya sAmpratam |
tvayA hIno mahAbAho kAM nu yAsyAmyahaM gatim || 9||

gatirbhUtvA mahArAja j~nAtInAM suhRRidAM tathA |
andhaM vRRiddhaM cha mAM vIra vihAya kva nu gachChasi || 10||

sA kRRipA sA cha te prItiH sA cha rAjansumAnitA |
kathaM vinihataH pArthaiH sa.nyugeShvaparAjitaH || 11||

kathaM tvaM pRRithivIpAlAnbhuktvA tAta samAgatAn |
sheShe vinihato bhUmau prAkRRitaH kunRRipo yathA || 12||

ko nu mAmutthitaM kAlye tAta tAteti vakShyati |
mahArAjeti satataM lokanAtheti chAsakRRit || 13||

pariShvajya cha mAM kaNThe snehenAklinnalochanaH |
anushAdhIti kauravya tatsAdhu vada me vachaH || 14||

nanu nAmAhamashrauShaM vachanaM tava putraka |
bhUyasI mama pRRithvIyaM yathA pArthasya no tathA || 15||

bhagadattaH kRRipaH shalya Avantyo.atha jayadrathaH |
bhUrishravAH somadatto mahArAjo.atha bAhlikaH || 16||

ashvatthAmA cha bhojashcha mAgadhashcha mahAbalaH |
bRRihadbalashcha kAshIshaH shakunishchApi saubalaH || 17||

mlechChAshcha bahusAhasrAH shakAshcha yavanaiH saha |
sudakShiNashcha kAmbojastrigartAdhipatistathA || 18||

bhIShmaH pitAmahashchaiva bhAradvAjo.atha gautamaH |
shrutAyushchAchyutAyushcha shatAyushchApi vIryavAn || 19||

jalasandho.athArshyashRRi~NgI rAkShasashchApyalAyudhaH |
alambuso mahAbAhuH subAhushcha mahArathaH || 20||

ete chAnye cha bahavo rAjAno rAjasattama |
madarthamudyatAH sarve prANA.nstyaktvA raNe prabho || 21||

yeShAM madhye sthito yuddhe bhrAtRRibhiH parivAritaH |
yodhayiShyAmyahaM pArthAnpA~nchAlA.nshchaiva sarvashaH || 22||

chedI.nshcha nRRipashArdUla draupadeyA.nshcha sa.nyuge |
sAtyakiM kuntibhojaM cha rAkShasaM cha ghaTotkacham || 23||

eko.apyeShAM mahArAja samarthaH saMnivAraNe |
samare pANDaveyAnAM sa~Nkruddho hyabhidhAvatAm || 24||

kiM punaH sahitA vIrAH kRRitavairAshcha pANDavaiH || 24||

atha vA sarva evaite pANDavasyAnuyAyibhiH |
yotsyanti saha rAjendra haniShyanti cha tAnmRRidhe || 25||

karNastveko mayA sArdhaM nihaniShyati pANDavAn |
tato nRRipatayo vIrAH sthAsyanti mama shAsane || 26||

yashcha teShAM praNetA vai vAsudevo mahAbalaH |
na sa saMnahyate rAjanniti mAmabravIdvachaH || 27||

tasyAhaM vadataH sUta bahusho mama saMnidhau |
yuktito hyanupashyAmi nihatAnpANDavAnmRRidhe || 28||

teShAM madhye sthitA yatra hanyante mama putrakAH |
vyAyachChamAnAH samare kimanyadbhAgadheyataH || 29||

bhIShmashcha nihato yatra lokanAthaH pratApavAn |
shikhaNDinaM samAsAdya mRRigendra iva jambukam || 30||

droNashcha brAhmaNo yatra sarvashastrAstrapAragaH |
nihataH pANDavaiH sa~Nkhye kimanyadbhAgadheyataH || 31||

bhUrishravA hato yatra somadattashcha sa.nyuge |
bAhlIkashcha mahArAja kimanyadbhAgadheyataH || 32||

sudakShiNo hato yatra jalasandhashcha kauravaH |
shrutAyushchAchyutAyushcha kimanyadbhAgadheyataH || 33||

bRRihadbalo hato yatra mAgadhashcha mahAbalaH |
Avantyo nihato yatra trigartashcha janAdhipaH || 34||

sa.nshaptakAshcha bahavaH kimanyadbhAgadheyataH || 34||

alambusastathA rAjanrAkShasashchApyalAyudhaH |
ArshyashRRi~Ngashcha nihataH kimanyadbhAgadheyataH || 35||

nArAyaNA hatA yatra gopAlA yuddhadurmadAH |
mlechChAshcha bahusAhasrAH kimanyadbhAgadheyataH || 36||

shakuniH saubalo yatra kaitavyashcha mahAbalaH |
nihataH sabalo vIraH kimanyadbhAgadheyataH || 37||

rAjAno rAjaputrAshcha shUrAH parighabAhavaH |
nihatA bahavo yatra kimanyadbhAgadheyataH || 38||

nAnAdeshasamAvRRittAH kShatriyA yatra sa~njaya |
nihatAH samare sarve kimanyadbhAgadheyataH || 39||

putrAshcha me vinihatAH pautrAshchaiva mahAbalAH |
vayasyA bhrAtarashchaiva kimanyadbhAgadheyataH || 40||

bhAgadheyasamAyukto dhruvamutpadyate naraH |
yashcha bhAgyasamAyuktaH sa shubhaM prApnuyAnnaraH || 41||

ahaM viyuktaH svairbhAgyaiH putraishchaiveha sa~njaya |
kathamadya bhaviShyAmi vRRiddhaH shatruvashaM gataH || 42||

nAnyadatra paraM manye vanavAsAdRRite prabho |
so.ahaM vanaM gamiShyAmi nirbandhurj~nAtisa~NkShaye || 43||

na hi me.anyadbhavechChreyo vanAbhyupagamAdRRite |
imAmavasthAM prAptasya lUnapakShasya sa~njaya || 44||

duryodhano hato yatra shalyashcha nihato yudhi |
duHshAsano vishastashcha vikarNashcha mahAbalaH || 45||

kathaM hi bhImasenasya shroShye.ahaM shabdamuttamam |
ekena samare yena hataM putrashataM mama || 46||

asakRRidvadatastasya duryodhanavadhena cha |
duHkhashokAbhisantapto na shroShye paruShA giraH || 47||

evaM sa shokasantaptaH pArthivo hatabAndhavaH |
muhurmuhurmuhyamAnaH putrAdhibhirabhiplutaH || 48||

vilapya suchiraM kAlaM dhRRitarAShTro.ambikAsutaH |
dIrghamuShNaM cha niHshvasya chintayitvA parAbhavam || 49||

duHkhena mahatA rAjA santapto bharatarShabha |
punargAvalgaNiM sUtaM paryapRRichChadyathAtatham || 50||

bhIShmadroNau hatau shrutvA sUtaputraM cha pAtitam |
senApatiM praNetAraM kimakurvata mAmakAH || 51||

yaM yaM senApraNetAraM yudhi kurvanti mAmakAH |
achireNaiva kAlena taM taM nighnanti pANDavAH || 52||

raNamUrdhni hato bhIShmaH pashyatAM vaH kirITinA |
evameva hato droNaH sarveShAmeva pashyatAm || 53||

evameva hataH karNaH sUtaputraH pratApavAn |
sa rAjakAnAM sarveShAM pashyatAM vaH kirITinA || 54||

pUrvamevAhamukto vai vidureNa mahAtmanA |
duryodhanAparAdhena prajeyaM vinashiShyati || 55||

kechinna samyakpashyanti mUDhAH samyaktathApare |
tadidaM mama mUDhasya tathAbhUtaM vachaH sma ha || 56||

yadabravInme dharmAtmA viduro dIrghadarshivAn |
tattathA samanuprAptaM vachanaM satyavAdinaH || 57||

daivopahatachittena yanmayApakRRitaM purA |
anayasya phalaM tasya brUhi gAvalgaNe punaH || 58||

ko vA mukhamanIkAnAmAsItkarNe nipAtite |
arjunaM vAsudevaM cha ko vA pratyudyayau rathI || 59||

ke.arakShandakShiNaM chakraM madrarAjasya sa.nyuge |
vAmaM cha yoddhukAmasya ke vA vIrasya pRRiShThataH || 60||

kathaM cha vaH sametAnAM madrarAjo mahAbalaH |
nihataH pANDavaiH sa~Nkhye putro vA mama sa~njaya || 61||

brUhi sarvaM yathAtattvaM bharatAnAM mahAkShayam |
yathA cha nihataH sa~Nkhye putro duryodhano mama || 62||

pA~nchAlAshcha yathA sarve nihatAH sapadAnugAH |
dhRRiShTadyumnaH shikhaNDI cha draupadyAH pa~ncha chAtmajAH || 63||

pANDavAshcha yathA muktAstathobhau sAtvatau yudhi |
kRRipashcha kRRitavarmA cha bhAradvAjasya chAtmajaH || 64||

yadyathA yAdRRishaM chaiva yuddhaM vRRittaM cha sAmpratam |
akhilaM shrotumichChAmi kushalo hyasi sa~njaya || 65||

\hrule

\medskip
                  3
\medskip

sa~njaya uvAcha||

shRRiNu rAjannavahito yathA vRRitto mahAnkShayaH |
kurUNAM pANDavAnAM cha samAsAdya parasparam || 1||

nihate sUtaputre tu pANDavena mahAtmanA |
vidruteShu cha sainyeShu samAnIteShu chAsakRRit || 2||

vimukhe tava putre tu shokopahatachetasi |
bhRRishodvigneShu sainyeShu dRRiShTvA pArthasya vikramam || 3||

dhyAyamAneShu sainyeShu duHkhaM prApteShu bhArata |
balAnAM mathyamAnAnAM shrutvA ninadamuttamam || 4||

abhij~nAnaM narendrANAM vikRRitaM prekShya sa.nyuge |
patitAnrathanIDA.nshcha rathA.nshchApi mahAtmanAm || 5||

raNe vinihatAnnAgAndRRiShTvA pattI.nshcha mAriSha |
AyodhanaM chAtighoraM rudrasyAkrIDasaMnibham || 6||

aprakhyAtiM gatAnAM tu rAj~nAM shatasahasrashaH |
kRRipAviShTaH kRRipo rAjanvayaHshIlasamanvitaH || 7||

abravIttatra tejasvI so.abhisRRitya janAdhipam |
duryodhanaM manyuvashAdvachanaM vachanakShamaH || 8||

duryodhana nibodhedaM yattvA vakShyAmi kaurava |
shrutvA kuru mahArAja yadi te rochate.anagha || 9||

na yuddhadharmAchChreyAnvai panthA rAjendra vidyate |
yaM samAshritya yudhyante kShatriyAH kShatriyarShabha || 10||

putro bhrAtA pitA chaiva svasreyo mAtulastathA |
sambandhibAndhavAshchaiva yodhyA vai kShatrajIvinA || 11||

vadhe chaiva paro dharmastathAdharmaH palAyane |
te sma ghorAM samApannA jIvikAM jIvitArthinaH || 12||

tatra tvAM prativakShyAmi ki~nchideva hitaM vachaH |
hate bhIShme cha droNe cha karNe chaiva mahArathe || 13||

jayadrathe cha nihate tava bhrAtRRiShu chAnagha |
lakShmaNe tava putre cha kiM sheShaM paryupAsmahe || 14||

yeShu bhAraM samAsajya rAjye matimakurmahi |
te santyajya tanUryAtAH shUrA brahmavidAM gatim || 15||

vayaM tviha vinAbhUtA guNavadbhirmahArathaiH |
kRRipaNaM vartayiShyAma pAtayitvA nRRipAnbahUn || 16||

sarvairapi cha jIvadbhirbIbhatsuraparAjitaH |
kRRiShNanetro mahAbAhurdevairapi durAsadaH || 17||

indrakArmukavajrAbhamindraketumivochChritam |
vAnaraM ketumAsAdya sa~nchachAla mahAchamUH || 18||

siMhanAdena bhImasya pA~nchajanyasvanena cha |
gANDIvasya cha nirghoShAtsaMhRRiShyanti manA.nsi naH || 19||

charantIva mahAvidyunmuShNanti nayanaprabhAm |
alAtamiva chAviddhaM gANDIvaM samadRRishyata || 20||

jAmbUnadavichitraM cha dhUyamAnaM mahaddhanuH |
dRRishyate dikShu sarvAsu vidyudabhraghaneShviva || 21||

uhyamAnashcha kRRiShNena vAyuneva balAhakaH |
tAvakaM tadbalaM rAjannarjuno.astravidAM varaH || 22||

gahanaM shishire kakShaM dadAhAgnirivotthitaH || 22||

gAhamAnamanIkAni mahendrasadRRishaprabham |
dhana~njayamapashyAma chaturdantamiva dvipam || 23||

vikShobhayantaM senAM te trAsayantaM cha pArthivAn |
dhana~njayamapashyAma nalinImiva ku~njaram || 24||

trAsayantaM tathA yodhAndhanurghoSheNa pANDavam |
bhUya enamapashyAma siMhaM mRRigagaNA iva || 25||

sarvalokamaheShvAsau vRRiShabhau sarvadhanvinAm |
Amuktakavachau kRRiShNau lokamadhye virejatuH || 26||

adya saptadashAhAni vartamAnasya bhArata |
sa~NgrAmasyAtighorasya vadhyatAM chAbhito yudhi || 27||

vAyuneva vidhUtAni tavAnIkAni sarvashaH |
sharadambhodajAlAni vyashIryanta samantataH || 28||

tAM nAvamiva paryastAM bhrAntavAtAM mahArNave |
tava senAM mahArAja savyasAchI vyakampayat || 29||

kva nu te sUtaputro.abhUtkva nu droNaH sahAnugaH |
ahaM kva cha kva chAtmA te hArdikyashcha tathA kva nu || 30||

duHshAsanashcha bhrAtA te bhrAtRRibhiH sahitaH kva nu || 30||

bANagocharasamprAptaM prekShya chaiva jayadratham |
sambandhinaste bhrAtR^I.nshcha sahAyAnmAtulA.nstathA || 31||

sarvAnvikramya miShato lokA.nshchAkramya mUrdhani |
jayadratho hato rAjankiM nu sheShamupAsmahe || 32||

ko veha sa pumAnasti yo vijeShyati pANDavam |
tasya chAstrANi divyAni vividhAni mahAtmanaH || 33||

gANDIvasya cha nirghoSho vIryANi harate hi naH || 33||

naShTachandrA yathA rAtriH seneyaM hatanAyakA |
nAgabhagnadrumA shuShkA nadIvAkulatAM gatA || 34||

dhvajinyAM hatanetrAyAM yatheShTaM shvetavAhanaH |
chariShyati mahAbAhuH kakShe.agniriva sa~njvalan || 35||

sAtyakeshchaiva yo vego bhImasenasya chobhayoH |
dArayeta girInsarvA~nshoShayeta cha sAgarAn || 36||

uvAcha vAkyaM yadbhImaH sabhAmadhye vishAM pate |
kRRitaM tatsakalaM tena bhUyashchaiva kariShyati || 37||

pramukhasthe tadA karNe balaM pANDavarakShitam |
durAsadaM tathA guptaM gUDhaM gANDIvadhanvanA || 38||

yuShmAbhistAni chIrNAni yAnyasAdhUni sAdhuShu |
akAraNakRRitAnyeva teShAM vaH phalamAgatam || 39||

Atmano.arthe tvayA loko yatnataH sarva AhRRitaH |
sa te sa.nshayitastAta AtmA cha bharatarShabha || 40||

rakSha duryodhanAtmAnamAtmA sarvasya bhAjanam |
bhinne hi bhAjane tAta disho gachChati tadgatam || 41||

hIyamAnena vai sandhiH paryeShTavyaH samena cha |
vigraho vardhamAnena nItireShA bRRihaspateH || 42||

te vayaM pANDuputrebhyo hInAH svabalashaktitaH |
atra te pANDavaiH sArdhaM sandhiM manye kShamaM prabho || 43||

na jAnIte hi yaH shreyaH shreyasashchAvamanyate |
sa kShipraM bhrashyate rAjyAnna cha shreyo.anuvindati || 44||

praNipatya hi rAjAnaM rAjyaM yadi labhemahi |
shreyaH syAnna tu mauDhyena rAjangantuM parAbhavam || 45||

vaichitravIryavachanAtkRRipAshIlo yudhiShThiraH |
viniyu~njIta rAjye tvAM govindavachanena cha || 46||

yadbrUyAddhi hRRiShIkesho rAjAnamaparAjitam |
arjunaM bhImasenaM cha sarvaM kuryurasa.nshayam || 47||

nAtikramiShyate kRRiShNo vachanaM kauravasya ha |
dhRRitarAShTrasya manye.ahaM nApi kRRiShNasya pANDavaH || 48||

etatkShamamahaM manye tava pArthairavigraham |
na tvA bravImi kArpaNyAnna prANaparirakShaNAt || 49||

pathyaM rAjanbravImi tvAM tatparAsuH smariShyasi || 49||

iti vRRiddho vilapyaitatkRRipaH shAradvato vachaH |
dIrghamuShNaM cha niHshvasya shushocha cha mumoha cha || 50||

\hrule

\medskip
                  4
\medskip

sa~njaya uvAcha||

evamuktastato rAjA gautamena yashasvinA |
niHshvasya dIrghamuShNaM cha tUShNImAsIdvishAM pate || 1||

tato muhUrtaM sa dhyAtvA dhArtarAShTro mahAmanAH |
kRRipaM shAradvataM vAkyamityuvAcha parantapaH || 2||

yatki~nchitsuhRRidA vAchyaM tatsarvaM shrAvito hyaham |
kRRitaM cha bhavatA sarvaM prANAnsantyajya yudhyatA || 3||

gAhamAnamanIkAni yudhyamAnaM mahArathaiH |
pANDavairatitejobhirlokastvAmanudRRiShTavAn || 4||

suhRRidA yadidaM vAchyaM bhavatA shrAvito hyaham |
na mAM prINAti tatsarvaM mumUrShoriva bheShajam || 5||

hetukAraNasa.nyuktaM hitaM vachanamuttamam |
uchyamAnaM mahAbAho na me viprAgrya rochate || 6||

rAjyAdvinikRRito.asmAbhiH kathaM so.asmAsu vishvaset |
akShadyUte cha nRRipatirjito.asmAbhirmahAdhanaH || 7||

sa kathaM mama vAkyAni shraddadhyAdbhUya eva tu || 7||

tathA dautyena samprAptaH kRRiShNaH pArthahite rataH |
pralabdhashcha hRRiShIkeshastachcha karma virodhitam || 8||

sa cha me vachanaM brahmankathamevAbhima.nsyate || 8||

vilalApa hi yatkRRiShNA sabhAmadhye sameyuShI |
na tanmarShayate kRRiShNo na rAjyaharaNaM tathA || 9||

ekaprANAvubhau kRRiShNAvanyonyaM prati saMhatau |
purA yachChrutamevAsIdadya pashyAmi tatprabho || 10||

svasrIyaM cha hataM shrutvA duHkhaM svapiti keshavaH |
kRRitAgaso vayaM tasya sa madarthaM kathaM kShamet || 11||

abhimanyorvinAshena na sharma labhate.arjunaH |
sa kathaM maddhite yatnaM prakariShyati yAchitaH || 12||

madhyamaH pANDavastIkShNo bhImaseno mahAbalaH |
pratij~nAtaM cha tenograM sa bhajyeta na saMnamet || 13||

ubhau tau baddhanistri.nshAvubhau chAbaddhaka~NkaTau |
kRRitavairAvubhau vIrau yamAvapi yamopamau || 14||

dhRRiShTadyumnaH shikhaNDI cha kRRitavairau mayA saha |
tau kathaM maddhite yatnaM prakuryAtAM dvijottama || 15||

duHshAsanena yatkRRiShNA ekavastrA rajasvalA |
parikliShTA sabhAmadhye sarvalokasya pashyataH || 16||

tathA vivasanAM dInAM smarantyadyApi pANDavAH |
na nivArayituM shakyAH sa~NgrAmAtte parantapAH || 17||

yadA cha draupadI kRRiShNA madvinAshAya duHkhitA |
ugraM tepe tapaH kRRiShNA bhartR^INAmarthasiddhaye || 18||

sthaNDile nityadA shete yAvadvairasya yAtanA || 18||

nikShipya mAnaM darpaM cha vAsudevasahodarA |
kRRiShNAyAH preShyavadbhUtvA shushrUShAM kurute sadA || 19||

iti sarvaM samunnaddhaM na nirvAti katha~nchana |
abhimanyorvinAshena sa sandheyaH kathaM mayA || 20||

kathaM cha nAma bhuktvemAM pRRithivIM sAgarAmbarAm |
pANDavAnAM prasAdena bhu~njIyAM rAjyamalpakam || 21||

uparyupari rAj~nAM vai jvalito bhAskaro yathA |
yudhiShThiraM kathaM pashchAdanuyAsyAmi dAsavat || 22||

kathaM bhuktvA svayaM bhogAndattvA dAyA.nshcha puShkalAn |
kRRipaNaM vartayiShyAmi kRRipaNaiH saha jIvikAm || 23||

nAbhyasUyAmi te vAkyamuktaM snigdhaM hitaM tvayA |
na tu sandhimahaM manye prAptakAlaM katha~nchana || 24||

sunItamanupashyAmi suyuddhena parantapa |
nAyaM klIbayituM kAlaH sa.nyoddhuM kAla eva naH || 25||

iShTaM me bahubhiryaj~nairdattA vipreShu dakShiNAH |
prAptAH kramashrutA vedAH shatrUNAM mUrdhni cha sthitam || 26||

bhRRityA me subhRRitAstAta dInashchAbhyuddhRRito janaH |
yAtAni pararAShTrANi svarAShTramanupAlitam || 27||

bhuktAshcha vividhA bhogAstrivargaH sevito mayA |
pitR^INAM gatamAnRRiNyaM kShatradharmasya chobhayoH || 28||

na dhruvaM sukhamastIha kuto rAjyaM kuto yashaH |
iha kIrtirvidhAtavyA sA cha yuddhena nAnyathA || 29||

gRRihe yatkShatriyasyApi nidhanaM tadvigarhitam |
adharmaH sumahAneSha yachChayyAmaraNaM gRRihe || 30||

araNye yo vimu~ncheta sa~NgrAme vA tanuM naraH |
kratUnAhRRitya mahato mahimAnaM sa gachChati || 31||

kRRipaNaM vilapannArto jarayAbhipariplutaH |
mriyate rudatAM madhye j~nAtInAM na sa pUruShaH || 32||

tyaktvA tu vividhAnbhogAnprAptAnAM paramAM gatim |
apIdAnIM suyuddhena gachCheyaM satsalokatAm || 33||

shUrANAmAryavRRittAnAM sa~NgrAmeShvanivartinAm |
dhImatAM satyasandhAnAM sarveShAM kratuyAjinAm || 34||

shastrAvabhRRithamAptAnAM dhruvaM vAsastriviShTape |
mudA nUnaM prapashyanti shubhrA hyapsarasAM gaNAH || 35||

pashyanti nUnaM pitaraH pUjitA~nshakrasa.nsadi |
apsarobhiH parivRRitAnmodamAnA.nstriviShTape || 36||

panthAnamamarairyAtaM shUraishchaivAnivartibhiH |
api taiH sa~NgataM mArgaM vayamapyAruhemahi || 37||

pitAmahena vRRiddhena tathAchAryeNa dhImatA |
jayadrathena karNena tathA duHshAsanena cha || 38||

ghaTamAnA madarthe.asminhatAH shUrA janAdhipAH |
sherate lohitAktA~NgAH pRRithivyAM sharavikShatAH || 39||

uttamAstravidaH shUrA yathoktakratuyAjinaH |
tyaktvA prANAnyathAnyAyamindrasadmasu dhiShThitAH || 40||

taistvayaM rachitaH panthA durgamo hi punarbhavet |
sampatadbhirmahAvegairito yAdbhishcha sadgatim || 41||

ye madarthe hatAH shUrAsteShAM kRRitamanusmaran |
RRiNaM tatpratimu~nchAno na rAjye mana Adadhe || 42||

pAtayitvA vayasyA.nshcha bhrAtR^Inatha pitAmahAn |
jIvitaM yadi rakSheyaM loko mAM garhayeddhruvam || 43||

kIdRRishaM cha bhavedrAjyaM mama hInasya bandhubhiH |
sakhibhishcha suhRRidbhishcha praNipatya cha pANDavam || 44||

so.ahametAdRRishaM kRRitvA jagato.asya parAbhavam |
suyuddhena tataH svargaM prApsyAmi na tadanyathA || 45||

evaM duryodhanenoktaM sarve sampUjya tadvachaH |
sAdhu sAdhviti rAjAnaM kShatriyAH sambabhAShire || 46||

parAjayamashochantaH kRRitachittAshcha vikrame |
sarve sunishchitA yoddhumudagramanaso.abhavan || 47||

tato vAhAnsamAshvAsya sarve yuddhAbhinandinaH |
Une dviyojane gatvA pratyatiShThanta kauravAH || 48||

AkAshe vidrume puNye prasthe himavataH shubhe |
aruNAM sarasvatIM prApya papuH sasnushcha tajjalam || 49||

tava putrAH kRRitotsAhAH paryavartanta te tataH |
paryavasthApya chAtmAnamanyonyena punastadA || 50||

sarve rAjannyavartanta kShatriyAH kAlachoditAH || 50||

\hrule

\medskip
                  5
\medskip

sa~njaya uvAcha||

atha haimavate prasthe sthitvA yuddhAbhinandinaH |
sarva eva mahArAja yodhAstatra samAgatAH || 1||

shalyashcha chitrasenashcha shakunishcha mahArathaH |
ashvatthAmA kRRipashchaiva kRRitavarmA cha sAtvataH || 2||

suSheNo.ariShTasenashcha dhRRitasenashcha vIryavAn |
jayatsenashcha rAjAnaste rAtrimuShitAstataH || 3||

raNe karNe hate vIre trAsitA jitakAshibhiH |
nAlabha~nsharma te putrA himavantamRRite girim || 4||

te.abruvansahitAstatra rAjAnaM sainyasaMnidhau |
kRRitayatnA raNe rAjansampUjya vidhivattadA || 5||

kRRitvA senApraNetAraM parA.nstvaM yoddhumarhasi |
yenAbhiguptAH sa~NgrAme jayemAsuhRRido vayam || 6||

tato duryodhanaH sthitvA rathe rathavarottamam |
sarvayuddhavibhAgaj~namantakapratimaM yudhi || 7||

sva~NgaM prachChannashirasaM kambugrIvaM priya.nvadam |
vyAkoshapadmAbhimukhaM vyAghrAsyaM merugauravam || 8||

sthANorvRRiShasya sadRRishaM skandhanetragatisvaraiH |
puShTashliShTAyatabhujaM suvistIrNaghanorasam || 9||

jave bale cha sadRRishamaruNAnujavAtayoH |
Adityasya tviShA tulyaM buddhyA choshanasA samam || 10||

kAntirUpamukhaishvaryaistribhishchandramasopamam |
kA~nchanopalasa~NghAtaiH sadRRishaM shliShTasandhikam || 11||

suvRRittorukaTIja~NghaM supAdaM sva~NgulInakham |
smRRitvA smRRitvaiva cha guNAndhAtrA yatnAdvinirmitam || 12||

sarvalakShaNasampannaM nipuNaM shrutisAgaram |
jetAraM tarasArINAmajeyaM shatrubhirbalAt || 13||

dashA~NgaM yashchatuShpAdamiShvastraM veda tattvataH |
sA~NgA.nshcha chaturo vedAnsamyagAkhyAnapa~nchamAn || 14||

ArAdhya tryambakaM yatnAdvratairugrairmahAtapAH |
ayonijAyAmutpanno droNenAyonijena yaH || 15||

tamapratimakarmANaM rUpeNAsadRRishaM bhuvi |
pAragaM sarvavidyAnAM guNArNavamaninditam || 16||

tamabhyetyAtmajastubhyamashvatthAmAnamabravIt || 16||

yaM puraskRRitya sahitA yudhi jeShyAma pANDavAn |
guruputro.adya sarveShAmasmAkaM paramA gatiH || 17||

bhavA.nstasmAnniyogAtte ko.astu senApatirmama || 17||

drauNiruvAcha||

ayaM kulena vIryeNa tejasA yashasA shriyA |
sarvairguNaiH samuditaH shalyo no.astu chamUpatiH || 18||

bhAgineyAnnijA.nstyaktvA kRRitaj~no.asmAnupAgataH |
mahAseno mahAbAhurmahAsena ivAparaH || 19||

enaM senApatiM kRRitvA nRRipatiM nRRipasattama |
shakyaH prAptuM jayo.asmAbhirdevaiH skandamivAjitam || 20||

tathokte droNaputreNa sarva eva narAdhipAH |
parivArya sthitAH shalyaM jayashabdA.nshcha chakrire || 21||

yuddhAya cha matiM chakrUrAveshaM cha paraM yayuH || 21||

tato duryodhanaH shalyaM bhUmau sthitvA rathe sthitam |
uvAcha prA~njalirbhUtvA rAmabhIShmasamaM raNe || 22||

ayaM sa kAlaH samprApto mitrANAM mitravatsala |
yatra mitramamitraM vA parIkShante budhA janAH || 23||

sa bhavAnastu naH shUraH praNetA vAhinImukhe |
raNaM cha yAte bhavati pANDavA mandachetasaH || 24||

bhaviShyanti sahAmAtyAH pA~nchAlAshcha nirudyamAH || 24||

shalya uvAcha||

yattu mAM manyase rAjankururAja karomi tat |
tvatpriyArthaM hi me sarvaM prANA rAjyaM dhanAni cha || 25||

duryodhana uvAcha||

senApatyena varaye tvAmahaM mAtulAtulam |
so.asmAnpAhi yudhAM shreShTha skando devAnivAhave || 26||

abhiShichyasva rAjendra devAnAmiva pAvakiH |
jahi shatrUnraNe vIra mahendro dAnavAniva || 27||

\hrule

\medskip
                  6
\medskip

sa~njaya uvAcha||

etachChrutvA vacho rAj~no madrarAjaH pratApavAn |
duryodhanaM tadA rAjanvAkyametaduvAcha ha || 1||

duryodhana mahAbAho shRRiNu vAkyavidAM vara |
yAvetau manyase kRRiShNau rathasthau rathinAM varau || 2||

na me tulyAvubhAvetau bAhuvIrye katha~nchana || 2||

udyatAM pRRithivIM sarvAM sasurAsuramAnavAm |
yodhayeyaM raNamukhe sa~NkruddhaH kimu pANDavAn || 3||

vijeShye cha raNe pArthAnsomakA.nshcha samAgatAn || 3||

ahaM senApraNetA te bhaviShyAmi na sa.nshayaH |
taM cha vyUhaM vidhAsyAmi na tariShyanti yaM pare || 4||

iti satyaM bravImyeSha duryodhana na sa.nshayaH || 4||

evamuktastato rAjA madrAdhipatima~njasA |
abhyaShi~nchata senAyA madhye bharatasattama || 5||

vidhinA shAstradRRiShTena hRRiShTarUpo vishAM pate || 5||

abhiShikte tatastasminsiMhanAdo mahAnabhUt |
tava sainyeShvavAdyanta vAditrANi cha bhArata || 6||

hRRiShTAshchAsa.nstadA yodhA madrakAshcha mahArathAH |
tuShTuvushchaiva rAjAnaM shalyamAhavashobhinam || 7||

jaya rAja.nshchiraM jIva jahi shatrUnsamAgatAn |
tava bAhubalaM prApya dhArtarAShTrA mahAbalAH || 8||

nikhilAM pRRithivIM sarvAM prashAsantu hatadviShaH || 8||

tvaM hi shakto raNe jetuM sasurAsuramAnavAn |
martyadharmANa iha tu kimu somakasRRi~njayAn || 9||

evaM sa.nstUyamAnastu madrANAmadhipo balI |
harShaM prApa tadA vIro durApamakRRitAtmabhiH || 10||

shalya uvAcha||

adyaivAhaM raNe sarvAnpA~nchAlAnsaha pANDavaiH |
nihaniShyAmi rAjendra svargaM yAsyAmi vA hataH || 11||

adya pashyantu mAM lokA vicharantamabhItavat |
adya pANDusutAH sarve vAsudevaH sasAtyakiH || 12||

pA~nchAlAshchedayashchaiva draupadeyAshcha sarvashaH |
dhRRiShTadyumnaH shikhaNDI cha sarve chApi prabhadrakAH || 13||

vikramaM mama pashyantu dhanuShashcha mahadbalam |
lAghavaM chAstravIryaM cha bhujayoshcha balaM yudhi || 14||

adya pashyantu me pArthAH siddhAshcha saha chAraNaiH |
yAdRRishaM me balaM bAhvoH sampadastreShu yA cha me || 15||

adya me vikramaM dRRiShTvA pANDavAnAM mahArathAH |
pratIkAraparA bhUtvA cheShTantAM vividhAH kriyAH || 16||

adya sainyAni pANDUnAM drAvayiShye samantataH |
droNabhIShmAvati vibho sUtaputraM cha sa.nyuge || 17||

vichariShye raNe yudhyanpriyArthaM tava kaurava || 17||

sa~njaya uvAcha||

abhiShikte tadA shalye tava sainyeShu mAnada |
na karNavyasanaM ki~nchinmenire tatra bhArata || 18||

hRRiShTAH sumanasashchaiva babhUvustatra sainikAH |
menire nihatAnpArthAnmadrarAjavashaM gatAn || 19||

praharShaM prApya senA tu tAvakI bharatarShabha |
tAM rAtriM sukhinI suptA svasthachitteva sAbhavat || 20||

sainyasya tava taM shabdaM shrutvA rAjA yudhiShThiraH |
vArShNeyamabravIdvAkyaM sarvakShatrasya shRRiNvataH || 21||

madrarAjaH kRRitaH shalyo dhArtarAShTreNa mAdhava |
senApatirmaheShvAsaH sarvasainyeShu pUjitaH || 22||

etachChrutvA yathAbhUtaM kuru mAdhava yatkShamam |
bhavAnnetA cha goptA cha vidhatsva yadanantaram || 23||

tamabravInmahArAja vAsudevo janAdhipam |
ArtAyanimahaM jAne yathAtattvena bhArata || 24||

vIryavA.nshcha mahAtejA mahAtmA cha visheShataH |
kRRitI cha chitrayodhI cha sa.nyukto lAghavena cha || 25||

yAdRRigbhIShmastathA droNo yAdRRikkarNashcha sa.nyuge |
tAdRRishastadvishiShTo vA madrarAjo mato mama || 26||

yudhyamAnasya tasyAjau chintayanneva bhArata |
yoddhAraM nAdhigachChAmi tulyarUpaM janAdhipa || 27||

shikhaNDyarjunabhImAnAM sAtvatasya cha bhArata |
dhRRiShTadyumnasya cha tathA balenAbhyadhiko raNe || 28||

madrarAjo mahArAja siMhadviradavikramaH |
vichariShyatyabhIH kAle kAlaH kruddhaH prajAsviva || 29||

tasyAdya na prapashyAmi pratiyoddhAramAhave |
tvAmRRite puruShavyAghra shArdUlasamavikramam || 30||

sadevaloke kRRitsne.asminnAnyastvattaH pumAnbhavet |
madrarAjaM raNe kruddhaM yo hanyAtkurunandana || 31||

ahanyahani yudhyantaM kShobhayantaM balaM tava || 31||

tasmAjjahi raNe shalyaM maghavAniva shambaram |
atipashchAdasau vIro dhArtarAShTreNa satkRRitaH || 32||

tavaiva hi jayo nUnaM hate madreshvare yudhi |
tasminhate hataM sarvaM dhArtarAShTrabalaM mahat || 33||

etachChrutvA mahArAja vachanaM mama sAmpratam |
pratyudyAhi raNe pArtha madrarAjaM mahAbalam || 34||

jahi chainaM mahAbAho vAsavo namuchiM yathA || 34||

na chaivAtra dayA kAryA mAtulo.ayaM mameti vai |
kShatradharmaM puraskRRitya jahi madrajaneshvaram || 35||

bhIShmadroNArNavaM tIrtvA karNapAtAlasambhavam |
mA nimajjasva sagaNaH shalyamAsAdya goShpadam || 36||

yachcha te tapaso vIryaM yachcha kShAtraM balaM tava |
taddarshaya raNe sarvaM jahi chainaM mahAratham || 37||

etAvaduktvA vachanaM keshavaH paravIrahA |
jagAma shibiraM sAyaM pUjyamAno.atha pANDavaiH || 38||

keshave tu tadA yAte dharmarAjo yudhiShThiraH |
visRRijya sarvAnbhrAtR^I.nshcha pA~nchAlAnatha somakAn || 39||

suShvApa rajanIM tAM tu vishalya iva ku~njaraH || 39||

te cha sarve maheShvAsAH pA~nchAlAH pANDavAstathA |
karNasya nidhane hRRiShTAH suShupustAM nishAM tadA || 40||

gatajvaraM maheShvAsaM tIrNapAraM mahAratham |
babhUva pANDaveyAnAM sainyaM pramuditaM nishi || 41||

sUtaputrasya nidhane jayaM labdhvA cha mAriSha || 41||

\hrule

\medskip
                  7
\medskip

sa~njaya uvAcha||

vyatItAyAM rajanyAM tu rAjA duryodhanastadA |
abravIttAvakAnsarvAnsaMnahyantAM mahArathAH || 1||

rAj~nastu matamAj~nAya samanahyata sA chamUH |
ayojayanrathA.nstUrNaM paryadhAva.nstathApare || 2||

akalpyanta cha mAta~NgAH samanahyanta pattayaH |
hayAnAstaraNopetA.nshchakruranye sahasrashaH || 3||

vAditrANAM cha ninadaH prAdurAsIdvishAM pate |
bodhanArthaM hi yodhAnAM sainyAnAM chApyudIryatAm || 4||

tato balAni sarvANi senAshiShTAni bhArata |
saMnaddhAnyeva dadRRishurmRRityuM kRRitvA nivartanam || 5||

shalyaM senApatiM kRRitvA madrarAjaM mahArathAH |
pravibhajya balaM sarvamanIkeShu vyavasthitAH || 6||

tataH sarve samAgamya putreNa tava sainikAH |
kRRipashcha kRRitavarmA cha drauNiH shalyo.atha saubalaH || 7||

anye cha pArthivAH sheShAH samayaM chakrire tadA |
na na ekena yoddhavyaM katha~nchidapi pANDavaiH || 8||

yo hyekaH pANDavairyudhyedyo vA yudhyantamutsRRijet |
sa pa~nchabhirbhavedyuktaH pAtakaiH sopapAtakaiH || 9||

anyonyaM parirakShadbhiryoddhavyaM sahitaishcha naH || 9||

evaM te samayaM kRRitvA sarve tatra mahArathAH |
madrarAjaM puraskRRitya tUrNamabhyadravanparAn || 10||

tathaiva pANDavA rAjanvyUhya sainyaM mahAraNe |
abhyayuH kauravAnsarvAnyotsyamAnAH samantataH || 11||

tadbalaM bharatashreShTha kShubdhArNavasamasvanam |
samuddhUtArNavAkAramuddhUtarathaku~njaram || 12||

dhRRitarAShTra uvAcha||

droNasya bhIShmasya cha vai rAdheyasya cha me shrutam |
pAtanaM sha.nsa me bhUyaH shalyasyAtha sutasya me || 13||

kathaM raNe hataH shalyo dharmarAjena sa~njaya |
bhImena cha mahAbAhuH putro duryodhano mama || 14||

sa~njaya uvAcha||

kShayaM manuShyadehAnAM rathanAgAshvasa~NkShayam |
shRRiNu rAjansthiro bhUtvA sa~NgrAmaM sha.nsato mama || 15||

AshA balavatI rAjanputrANAM te.abhavattadA |
hate bhIShme cha droNe cha sUtaputre cha pAtite || 16||

shalyaH pArthAnraNe sarvAnnihaniShyati mAriSha || 16||

tAmAshAM hRRidaye kRRitvA samAshvAsya cha bhArata |
madrarAjaM cha samare samAshritya mahAratham || 17||

nAthavantamathAtmAnamamanyata sutastava || 17||

yadA karNe hate pArthAH siMhanAdaM prachakrire |
tadA rAjandhArtarAShTrAnAvivesha mahadbhayam || 18||

tAnsamAshvAsya tu tadA madrarAjaH pratApavAn |
vyUhya vyUhaM mahArAja sarvatobhadramRRiddhimat || 19||

pratyudyAto raNe pArthAnmadrarAjaH pratApavAn |
vidhunvankArmukaM chitraM bhAraghnaM vegavattaram || 20||

rathapravaramAsthAya saindhavAshvaM mahArathaH |
tasya sItA mahArAja rathasthAshobhayadratham || 21||

sa tena sa.nvRRito vIro rathenAmitrakarshanaH |
tasthau shUro mahArAja putrANAM te bhayapraNut || 22||

prayANe madrarAjo.abhUnmukhaM vyUhasya da.nshitaH |
madrakaiH sahito vIraiH karNaputraishcha durjayaiH || 23||

savye.abhUtkRRitavarmA cha trigartaiH parivAritaH |
gautamo dakShiNe pArshve shakaishcha yavanaiH saha || 24||

ashvatthAmA pRRiShThato.abhUtkAmbojaiH parivAritaH |
duryodhano.abhavanmadhye rakShitaH kurupu~NgavaiH || 25||

hayAnIkena mahatA saubalashchApi sa.nvRRitaH |
prayayau sarvasainyena kaitavyashcha mahArathaH || 26||

pANDavAshcha maheShvAsA vyUhya sainyamari.ndamAH |
tridhA bhUtvA mahArAja tava sainyamupAdravan || 27||

dhRRiShTadyumnaH shikhaNDI cha sAtyakishcha mahArathaH |
shalyasya vAhinIM tUrNamabhidudruvurAhave || 28||

tato yudhiShThiro rAjA svenAnIkena sa.nvRRitaH |
shalyamevAbhidudrAva jighA.nsurbharatarShabha || 29||

hArdikyaM tu maheShvAsamarjunaH shatrupUgahA |
sa.nshaptakagaNA.nshchaiva vegato.abhividudruve || 30||

gautamaM bhImaseno vai somakAshcha mahArathAH |
abhyadravanta rAjendra jighA.nsantaH parAnyudhi || 31||

mAdrIputrau tu shakunimulUkaM cha mahArathau |
sasainyau sahasenau tAvupatasthaturAhave || 32||

tathaivAyutasho yodhAstAvakAH pANDavAnraNe |
abhyadravanta sa~NkruddhA vividhAyudhapANayaH || 33||

dhRRitarAShTra uvAcha||

hate bhIShme maheShvAse droNe karNe mahArathe |
kuruShvalpAvashiShTeShu pANDaveShu cha sa.nyuge || 34||

susa.nrabdheShu pArtheShu parAkrAnteShu sa~njaya |
mAmakAnAM pareShAM cha kiM shiShTamabhavadbalam || 35||

sa~njaya uvAcha||

yathA vayaM pare rAjanyuddhAya samavasthitAH |
yAvachchAsIdbalaM shiShTaM sa~NgrAme tannibodha me || 36||

ekAdasha sahasrANi rathAnAM bharatarShabha |
dasha dantisahasrANi sapta chaiva shatAni cha || 37||

pUrNe shatasahasre dve hayAnAM bharatarShabha |
narakoTyastathA tisro balametattavAbhavat || 38||

rathAnAM ShaTsahasrANi ShaTsahasrAshcha ku~njarAH |
dasha chAshvasahasrANi pattikoTI cha bhArata || 39||

etadbalaM pANDavAnAmabhavachCheShamAhave |
eta eva samAjagmuryuddhAya bharatarShabha || 40||

evaM vibhajya rAjendra madrarAjamate sthitAH |
pANDavAnpratyudIyAma jayagRRiddhAH pramanyavaH || 41||

tathaiva pANDavAH shUrAH samare jitakAshinaH |
upayAtA naravyAghrAH pA~nchAlAshcha yashasvinaH || 42||

evamete balaughena parasparavadhaiShiNaH |
upayAtA naravyAghrAH pUrvAM sandhyAM prati prabho || 43||

tataH pravavRRite yuddhaM ghorarUpaM bhayAnakam |
tAvakAnAM pareShAM cha nighnatAmitaretaram || 44||

\hrule

\medskip
                  8
\medskip

sa~njaya uvAcha||

tataH pravavRRite yuddhaM kurUNAM bhayavardhanam |
sRRi~njayaiH saha rAjendra ghoraM devAsuropamam || 1||

narA rathA gajaughAshcha sAdinashcha sahasrashaH |
vAjinashcha parAkrAntAH samAjagmuH parasparam || 2||

nAgAnAM bhImarUpANAM dravatAM nisvano mahAn |
ashrUyata yathA kAle jaladAnAM nabhastale || 3||

nAgairabhyAhatAH kechitsarathA rathino.apatan |
vyadravanta raNe vIrA drAvyamANA madotkaTaiH || 4||

hayaughAnpAdarakShA.nshcha rathinastatra shikShitAH |
sharaiH sampreShayAmAsuH paralokAya bhArata || 5||

sAdinaH shikShitA rAjanparivArya mahArathAn |
vicharanto raNe.abhyaghnanprAsashaktyRRiShTibhistathA || 6||

dhanvinaH puruShAH kechitsaMnivArya mahArathAn |
ekaM bahava AsAdya preShayeyuryamakShayam || 7||

nAgaM rathavarA.nshchAnye parivArya mahArathAH |
sottarAyudhinaM jaghnurdravamANA mahAravam || 8||

tathA cha rathinaM kruddhaM vikirantaM sharAnbahUn |
nAgA jaghnurmahArAja parivArya samantataH || 9||

nAgo nAgamabhidrutya rathI cha rathinaM raNe |
shaktitomaranArAchairnijaghnustatra tatra ha || 10||

pAdAtAnavamRRidnanto rathavAraNavAjinaH |
raNamadhye vyadRRishyanta kurvanto mahadAkulam || 11||

hayAshcha paryadhAvanta chAmarairupashobhitAH |
ha.nsA himavataH prasthe pibanta iva medinIm || 12||

teShAM tu vAjinAM bhUmiH khuraishchitrA vishAM pate |
ashobhata yathA nArI karajakShatavikShatA || 13||

vAjinAM khurashabdena rathanemisvanena cha |
pattInAM chApi shabdena nAgAnAM bRRiMhitena cha || 14||

vAditrANAM cha ghoSheNa sha~NkhAnAM nisvanena cha |
abhavannAditA bhUmirnirghAtairiva bhArata || 15||

dhanuShAM kUjamAnAnAM nistri.nshAnAM cha dIpyatAm |
kavachAnAM prabhAbhishcha na prAj~nAyata ki~nchana || 16||

bahavo bAhavashChinnA nAgarAjakaropamAH |
udveShTante viveShTante vegaM kurvanti dAruNam || 17||

shirasAM cha mahArAja patatAM vasudhAtale |
chyutAnAmiva tAlebhyaH phalAnAM shrUyate svanaH || 18||

shirobhiH patitairbhAti rudhirArdrairvasundharA |
tapanIyanibhaiH kAle nalinairiva bhArata || 19||

udvRRittanayanaistaistu gatasattvaiH suvikShataiH |
vyabhrAjata mahArAja puNDarIkairivAvRRitA || 20||

bAhubhishchandanAdigdhaiH sakeyUrairmahAdhanaiH |
patitairbhAti rAjendra mahI shakradhvajairiva || 21||

Urubhishcha narendrANAM vinikRRittairmahAhave |
hastihastopamairanyaiH sa.nvRRitaM tadraNA~NgaNam || 22||

kabandhashatasa~NkIrNaM ChatrachAmarashobhitam |
senAvanaM tachChushubhe vanaM puShpAchitaM yathA || 23||

tatra yodhA mahArAja vicharanto hyabhItavat |
dRRishyante rudhirAktA~NgAH puShpitA iva ki.nshukAH || 24||

mAta~NgAshchApyadRRishyanta sharatomarapIDitAH |
patantastatra tatraiva ChinnAbhrasadRRishA raNe || 25||

gajAnIkaM mahArAja vadhyamAnaM mahAtmabhiH |
vyadIryata dishaH sarvA vAtanunnA ghanA iva || 26||

te gajA ghanasa~NkAshAH petururvyAM samantataH |
vajrarugNA iva babhuH parvatA yugasa~NkShaye || 27||

hayAnAM sAdibhiH sArdhaM patitAnAM mahItale |
rAshayaH sampradRRishyante girimAtrAstatastataH || 28||

sa~njaj~ne raNabhUmau tu paralokavahA nadI |
shoNitodA rathAvartA dhvajavRRikShAsthisharkarA || 29||

bhujanakrA dhanuHsrotA hastishailA hayopalA |
medomajjAkardaminI Chatraha.nsA gadoDupA || 30||

kavachoShNIShasa~nChannA patAkAruchiradrumA |
chakrachakrAvalIjuShTA triveNUdaNDakAvRRitA || 31||

shUrANAM harShajananI bhIrUNAM bhayavardhinI |
prAvartata nadI raudrA kurusRRi~njayasa~NkulA || 32||

tAM nadIM pitRRilokAya vahantImatibhairavAm |
terurvAhananaubhiste shUrAH parighabAhavaH || 33||

vartamAne tathA yuddhe nirmaryAde vishAM pate |
chatura~NgakShaye ghore pUrvaM devAsuropame || 34||

akroshanbAndhavAnanye tatra tatra parantapa |
kroshadbhirbAndhavaishchAnye bhayArtA na nivartire || 35||

nirmaryAde tathA yuddhe vartamAne bhayAnake |
arjuno bhImasenashcha mohayAM chakratuH parAn || 36||

sA vadhyamAnA mahatI senA tava janAdhipa |
amuhyattatra tatraiva yoShinmadavashAdiva || 37||

mohayitvA cha tAM senAM bhImasenadhana~njayau |
dadhmaturvArijau tatra siMhanAdaM cha nedatuH || 38||

shrutvaiva tu mahAshabdaM dhRRiShTadyumnashikhaNDinau |
dharmarAjaM puraskRRitya madrarAjamabhidrutau || 39||

tatrAshcharyamapashyAma ghorarUpaM vishAM pate |
shalyena sa~NgatAH shUrA yadayudhyanta bhAgashaH || 40||

mAdrIputrau sarabhasau kRRitAstrau yuddhadurmadau |
abhyayAtAM tvarAyuktau jigIShantau balaM tava || 41||

tato nyavartata balaM tAvakaM bharatarShabha |
sharaiH praNunnaM bahudhA pANDavairjitakAshibhiH || 42||

vadhyamAnA chamUH sA tu putrANAM prekShatAM tava |
bheje disho mahArAja praNunnA dRRiDhadhanvibhiH || 43||

hAhAkAro mahA~njaj~ne yodhAnAM tava bhArata || 43||

tiShTha tiShTheti vAgAsIddrAvitAnAM mahAtmanAm |
kShatriyANAM tadAnyonyaM sa.nyuge jayamichChatAm || 44||

Adravanneva bhagnAste pANDavaistava sainikAH || 44||

tyaktvA yuddhe priyAnputrAnbhrAtR^Inatha pitAmahAn |
mAtulAnbhAgineyA.nshcha tathA sambandhibAndhavAn || 45||

hayAndvipA.nstvarayanto yodhA jagmuH samantataH |
AtmatrANakRRitotsAhAstAvakA bharatarShabha || 46||

\hrule

\medskip
                  9
\medskip

sa~njaya uvAcha||

tatprabhagnaM balaM dRRiShTvA madrarAjaH pratApavAn |
uvAcha sArathiM tUrNaM chodayAshvAnmahAjavAn || 1||

eSha tiShThati vai rAjA pANDuputro yudhiShThiraH |
ChatreNa dhriyamANena pANDureNa virAjatA || 2||

atra mAM prApaya kShipraM pashya me sArathe balam |
na samarthA hi me pArthAH sthAtumadya puro yudhi || 3||

evamuktastataH prAyAnmadrarAjasya sArathiH |
yatra rAjA satyasandho dharmarAjo yudhiShThiraH || 4||

ApatantaM cha sahasA pANDavAnAM mahadbalam |
dadhAraiko raNe shalyo velevoddhRRitamarNavam || 5||

pANDavAnAM balaughastu shalyamAsAdya mAriSha |
vyatiShThata tadA yuddhe sindhorvega ivAchalam || 6||

madrarAjaM tu samare dRRiShTvA yuddhAya viShThitam |
kuravaH saMnyavartanta mRRityuM kRRitvA nivartanam || 7||

teShu rAjannivRRitteShu vyUDhAnIkeShu bhAgashaH |
prAvartata mahAraudraH sa~NgrAmaH shoNitodakaH || 8||

samArChachchitrasenena nakulo yuddhadurmadaH || 8||

tau parasparamAsAdya chitrakArmukadhAriNau |
meghAviva yathodvRRittau dakShiNottaravarShiNau || 9||

sharatoyaiH siShichatustau parasparamAhave |
nAntaraM tatra pashyAmi pANDavasyetarasya vA || 10||

ubhau kRRitAstrau balinau rathacharyAvishAradau |
parasparavadhe yattau ChidrAnveShaNatatparau || 11||

chitrasenastu bhallena pItena nishitena cha |
nakulasya mahArAja muShTideshe.achChinaddhanuH || 12||

athainaM ChinnadhanvAnaM rukmapu~NkhaiH shilAshitaiH |
tribhiH sharairasambhrAnto lalATe vai samarpayat || 13||

hayA.nshchAsya sharaistIkShNaiH preShayAmAsa mRRityave |
tathA dhvajaM sArathiM cha tribhistribhirapAtayat || 14||

sa shatrubhujanirmuktairlalATasthaistribhiH sharaiH |
nakulaH shushubhe rAja.nstrishRRi~Nga iva parvataH || 15||

sa ChinnadhanvA virathaH khaDgamAdAya charma cha |
rathAdavAtaradvIraH shailAgrAdiva kesarI || 16||

padbhyAmApatatastasya sharavRRiShTimavAsRRijat |
nakulo.apyagrasattAM vai charmaNA laghuvikramaH || 17||

chitrasenarathaM prApya chitrayodhI jitashramaH |
Aruroha mahAbAhuH sarvasainyasya pashyataH || 18||

sakuNDalaM samukuTaM sunasaM svAyatekShaNam |
chitrasenashiraH kAyAdapAharata pANDavaH || 19||

sa papAta rathopasthAddivAkarasamaprabhaH || 19||

chitrasenaM vishastaM tu dRRiShTvA tatra mahArathAH |
sAdhuvAdasvanA.nshchakruH siMhanAdA.nshcha puShkalAn || 20||

vishastaM bhrAtaraM dRRiShTvA karNaputrau mahArathau |
suSheNaH satyasenashcha mu~nchantau nishitA~nsharAn || 21||

tato.abhyadhAvatAM tUrNaM pANDavaM rathinAM varam |
jighA.nsantau yathA nAgaM vyAghrau rAjanmahAvane || 22||

tAvabhyadhAvatAM tIkShNau dvAvapyenaM mahAratham |
sharaughAnsamyagasyantau jImUtau salilaM yathA || 23||

sa sharaiH sarvato viddhaH prahRRiShTa iva pANDavaH |
anyatkArmukamAdAya rathamAruhya vIryavAn || 24||

atiShThata raNe vIraH kruddharUpa ivAntakaH || 24||

tasya tau bhrAtarau rAja~nsharaiH saMnataparvabhiH |
rathaM vishakalIkartuM samArabdhau vishAM pate || 25||

tataH prahasya nakulashchaturbhishchaturo raNe |
jaghAna nishitaistIkShNaiH satyasenasya vAjinaH || 26||

tataH sandhAya nArAchaM rukmapu~NkhaM shilAshitam |
dhanushchichCheda rAjendra satyasenasya pANDavaH || 27||

athAnyaM rathamAsthAya dhanurAdAya chAparam |
satyasenaH suSheNashcha pANDavaM paryadhAvatAm || 28||

avidhyattAvasambhrAntau mAdrIputraH pratApavAn |
dvAbhyAM dvAbhyAM mahArAja sharAbhyAM raNamUrdhani || 29||

suSheNastu tataH kruddhaH pANDavasya mahaddhanuH |
chichCheda prahasanyuddhe kShurapreNa mahArathaH || 30||

athAnyaddhanurAdAya nakulaH krodhamUrChitaH |
suSheNaM pa~nchabhirviddhvA dhvajamekena chichChide || 31||

satyasenasya cha dhanurhastAvApaM cha mAriSha |
chichCheda tarasA yuddhe tata uchchukrushurjanAH || 32||

athAnyaddhanurAdAya vegaghnaM bhArasAdhanam |
sharaiH sa~nChAdayAmAsa samantAtpANDunandanam || 33||

saMnivArya tu tAnbANAnnakulaH paravIrahA |
satyasenaM suSheNaM cha dvAbhyAM dvAbhyAmavidhyata || 34||

tAvenaM pratyavidhyetAM pRRithakpRRithagajihmagaiH |
sArathiM chAsya rAjendra sharairvivyadhatuH shitaiH || 35||

satyaseno ratheShAM tu nakulasya dhanustathA |
pRRithakSharAbhyAM chichCheda kRRitahastaH pratApavAn || 36||

sa rathe.atirathastiShThanrathashaktiM parAmRRishat |
svarNadaNDAmakuNThAgrAM tailadhautAM sunirmalAm || 37||

lelihAnAmiva vibho nAgakanyAM mahAviShAm |
samudyamya cha chikShepa satyasenasya sa.nyuge || 38||

sA tasya hRRidayaM sa~Nkhye bibheda shatadhA nRRipa |
sa papAta rathAdbhUmau gatasattvo.alpachetanaH || 39||

bhrAtaraM nihataM dRRiShTvA suSheNaH krodhamUrChitaH |
abhyavarShachCharaistUrNaM padAtiM pANDunandanam || 40||

nakulaM virathaM dRRiShTvA draupadeyo mahAbalaH |
sutasomo.abhidudrAva parIpsanpitaraM raNe || 41||

tato.adhiruhya nakulaH sutasomasya taM ratham |
shushubhe bharatashreShTho giristha iva kesarI || 42||

so.anyatkArmukamAdAya suSheNaM samayodhayat || 42||

tAvubhau sharavarShAbhyAM samAsAdya parasparam |
parasparavadhe yatnaM chakratuH sumahArathau || 43||

suSheNastu tataH kruddhaH pANDavaM vishikhaistribhiH |
sutasomaM cha vi.nshatyA bAhvorurasi chArpayat || 44||

tataH kruddho mahArAja nakulaH paravIrahA |
sharaistasya dishaH sarvAshChAdayAmAsa vIryavAn || 45||

tato gRRihItvA tIkShNAgramardhachandraM sutejanam |
sa vegayuktaM chikShepa karNaputrasya sa.nyuge || 46||

tasya tena shiraH kAyAjjahAra nRRipasattama |
pashyatAM sarvasainyAnAM tadadbhutamivAbhavat || 47||

sa hataH prApatadrAjannakulena mahAtmanA |
nadIvegAdivArugNastIrajaH pAdapo mahAn || 48||

karNaputravadhaM dRRiShTvA nakulasya cha vikramam |
pradudrAva bhayAtsenA tAvakI bharatarShabha || 49||

tAM tu senAM mahArAja madrarAjaH pratApavAn |
apAlayadraNe shUraH senApatirari.ndamaH || 50||

vibhIstasthau mahArAja vyavasthApya cha vAhinIm |
siMhanAdaM bhRRishaM kRRitvA dhanuHshabdaM cha dAruNam || 51||

tAvakAH samare rAjanrakShitA dRRiDhadhanvanA |
pratyudyayurarAtI.nste samantAdvigatavyathAH || 52||

madrarAjaM maheShvAsaM parivArya samantataH |
sthitA rAjanmahAsenA yoddhukAmAH samantataH || 53||

sAtyakirbhImasenashcha mAdrIputrau cha pANDavau |
yudhiShThiraM puraskRRitya hrIniShedhamari.ndamam || 54||

parivArya raNe vIrAH siMhanAdaM prachakrire |
bANashabdaravA.nshchogrAnkShveDA.nshcha vividhAndadhuH || 55||

tathaiva tAvakAH sarve madrAdhipatima~njasA |
parivArya susa.nrabdhAH punaryuddhamarochayan || 56||

tataH pravavRRite yuddhaM bhIrUNAM bhayavardhanam |
tAvakAnAM pareShAM cha mRRityuM kRRitvA nivartanam || 57||

yathA devAsuraM yuddhaM pUrvamAsIdvishAM pate |
abhItAnAM tathA rAjanyamarAShTravivardhanam || 58||

tataH kapidhvajo rAjanhatvA sa.nshaptakAnraNe |
abhyadravata tAM senAM kauravIM pANDunandanaH || 59||

tathaiva pANDavAH sheShA dhRRiShTadyumnapurogamAH |
abhyadhAvanta tAM senAM visRRijantaH shitA~nsharAn || 60||

pANDavairavakIrNAnAM saMmohaH samajAyata |
na cha jaj~nuranIkAni disho vA pradishastathA || 61||

ApUryamANA nishitaiH sharaiH pANDavachoditaiH |
hatapravIrA vidhvastA kIryamANA samantataH || 62||

kauravyavadhyata chamUH pANDuputrairmahArathaiH || 62||

tathaiva pANDavI senA sharai rAjansamantataH |
raNe.ahanyata putraiste shatasho.atha sahasrashaH || 63||

te sene bhRRishasantapte vadhyamAne parasparam |
vyAkule samapadyetAM varShAsu saritAviva || 64||

Avivesha tatastIvraM tAvakAnAM mahadbhayam |
pANDavAnAM cha rAjendra tathAbhUte mahAhave || 65||

\hrule

\medskip
                  10
\medskip

sa~njaya uvAcha||

tasminvilulite sainye vadhyamAne parasparam |
dravamANeShu yodheShu ninadatsu cha dantiShu || 1||

kUjatAM stanatAM chaiva padAtInAM mahAhave |
vidruteShu mahArAja hayeShu bahudhA tadA || 2||

prakShaye dAruNe jAte saMhAre sarvadehinAm |
nAnAshastrasamAvApe vyatiShaktarathadvipe || 3||

harShaNe yuddhashauNDAnAM bhIrUNAM bhayavardhane |
gAhamAneShu yodheShu parasparavadhaiShiShu || 4||

prANAdAne mahAghore vartamAne durodare |
sa~NgrAme ghorarUpe tu yamarAShTravivardhane || 5||

pANDavAstAvakaM sainyaM vyadhamannishitaiH sharaiH |
tathaiva tAvakA yodhA jaghnuH pANDavasainikAn || 6||

tasmi.nstathA vartamAne yuddhe bhIrubhayAvahe |
pUrvAhNe chaiva samprApte bhAskarodayanaM prati || 7||

labdhalakShAH pare rAjanrakShitAshcha mahAtmanA |
ayodhaya.nstava balaM mRRityuM kRRitvA nivartanam || 8||

balibhiH pANDavairdRRiptairlabdhalakShaiH prahAribhiH |
kauravyasIdatpRRitanA mRRigIvAgnisamAkulA || 9||

tAM dRRiShTvA sIdatIM senAM pa~Nke gAmiva durbalAm |
ujjihIrShustadA shalyaH prAyAtpANDuchamUM prati || 10||

madrarAjastu sa~Nkruddho gRRihItvA dhanuruttamam |
abhyadravata sa~NgrAme pANDavAnAtatAyinaH || 11||

pANDavAshcha mahArAja samare jitakAshinaH |
madrarAjaM samAsAdya vivyadhurnishitaiH sharaiH || 12||

tataH sharashataistIkShNairmadrarAjo mahAbalaH |
ardayAmAsa tAM senAM dharmarAjasya pashyataH || 13||

prAdurAsa.nstato rAjannAnArUpANyanekashaH |
chachAla shabdaM kurvANA mahI chApi saparvatA || 14||

sadaNDashUlA dIptAgrAH shIryamANAH samantataH |
ulkA bhUmiM divaH peturAhatya ravimaNDalam || 15||

mRRigAshcha mAhiShAshchApi pakShiNashcha vishAM pate |
apasavyaM tadA chakruH senAM te bahusho nRRipa || 16||

tatastadyuddhamatyugramabhavatsa~NghachAriNAm |
tathA sarvANyanIkAni saMnipatya janAdhipa || 17||

abhyayuH kauravA rAjanpANDavAnAmanIkinIm || 17||

shalyastu sharavarSheNa varShanniva sahasradRRik |
abhyavarShadadInAtmA kuntIputraM yudhiShThiram || 18||

bhImasenaM sharaishchApi rukmapu~NkhaiH shilAshitaH |
draupadeyA.nstathA sarvAnmAdrIputrau cha pANDavau || 19||

dhRRiShTadyumnaM cha shaineyaM shikhaNDinamathApi cha |
ekaikaM dashabhirbANairvivyAdha cha mahAbalaH || 20||

tato.asRRijadbANavarShaM gharmAnte maghavAniva || 20||

tataH prabhadrakA rAjansomakAshcha sahasrashaH |
patitAH pAtyamAnAshcha dRRishyante shalyasAyakaiH || 21||

bhramarANAmiva vrAtAH shalabhAnAmiva vrajAH |
hrAdinya iva meghebhyaH shalyasya nyapata~nsharAH || 22||

dviradAsturagAshchArtAH pattayo rathinastathA |
shalyasya bANairnyapatanbabhramurvyanada.nstathA || 23||

AviShTa iva madresho manyunA pauruSheNa cha |
prAchChAdayadarInsa~Nkhye kAlasRRiShTa ivAntakaH || 24||

vinardamAno madresho meghahrAdo mahAbalaH || 24||

sA vadhyamAnA shalyena pANDavAnAmanIkinI |
ajAtashatruM kaunteyamabhyadhAvadyudhiShThiram || 25||

tAM samarpya tataH sa~Nkhye laghuhastaH shitaiH sharaiH |
sharavarSheNa mahatA yudhiShThiramapIDayat || 26||

tamApatantaM pattyashvaiH kruddho rAjA yudhiShThiraH |
avArayachCharaistIkShNairmattaM dvipamivA~NkushaiH || 27||

tasya shalyaH sharaM ghoraM mumochAshIviShopamam |
so.abhyavidhyanmahAtmAnaM vegenAbhyapatachcha gAm || 28||

tato vRRikodaraH kruddhaH shalyaM vivyAdha saptabhiH |
pa~nchabhiH sahadevastu nakulo dashabhiH sharaiH || 29||

draupadeyAshcha shatrughnaM shUramArtAyaniM sharaiH |
abhyavarShanmahAbhAgaM meghA iva mahIdharam || 30||

tato dRRiShTvA tudyamAnaM shalyaM pArthaiH samantataH |
kRRitavarmA kRRipashchaiva sa~NkruddhAvabhyadhAvatAm || 31||

ulUkashcha patatrI cha shakunishchApi saubalaH |
smayamAnashcha shanakairashvatthAmA mahArathaH || 32||

tava putrAshcha kArtsnyena jugupuH shalyamAhave || 32||

bhImasenaM tribhirviddhvA kRRitavarmA shilImukhaiH |
bANavarSheNa mahatA kruddharUpamavArayat || 33||

dhRRiShTadyumnaM kRRipaH kruddho bANavarShairapIDayat |
draupadeyA.nshcha shakuniryamau cha drauNirabhyayAt || 34||

duryodhano yudhAM shreShThAvAhave keshavArjunau |
samabhyayAdugratejAH sharaishchAbhyahanadbalI || 35||

evaM dva.ndvashatAnyAsa.nstvadIyAnAM paraiH saha |
ghorarUpANi chitrANi tatra tatra vishAM pate || 36||

RRishyavarNA~njaghAnAshvAnbhojo bhImasya sa.nyuge |
so.avatIrya rathopasthAddhatAshvaH pANDunandanaH || 37||

kAlo daNDamivodyamya gadApANirayudhyata || 37||

pramukhe sahadevasya jaghAnAshvA.nshcha madrarAT |
tataH shalyasya tanayaM sahadevo.asinAvadhIt || 38||

gautamaH punarAchAryo dhRRiShTadyumnamayodhayat |
asambhrAntamasambhrAnto yatnavAnyatnavattaram || 39||

draupadeyA.nstathA vIrAnekaikaM dashabhiH sharaiH |
avidhyadAchAryasuto nAtikruddhaH smayanniva || 40||

shalyo.api rAjansa~Nkruddho nighnansomakapANDavAn |
punareva shitairbANairyudhiShThiramapIDayat || 41||

tasya bhImo raNe kruddhaH sa.ndaShTadashanachChadaH |
vinAshAyAbhisandhAya gadAmAdatta vIryavAn || 42||

yamadaNDapratIkAshAM kAlarAtrimivodyatAm |
gajavAjimanuShyANAM prANAntakaraNImapi || 43||

hemapaTTaparikShiptAmulkAM prajvalitAmiva |
shaikyAM vyAlImivAtyugrAM vajrakalpAmayasmayIm || 44||

chandanAgurupa~NkAktAM pramadAmIpsitAmiva |
vasAmedosRRigAdigdhAM jihvAM vaivasvatImiva || 45||

paTughaNTAravashatAM vAsavImashanImiva |
nirmuktAshIviShAkArAM pRRiktAM gajamadairapi || 46||

trAsanIM ripusainyAnAM svasainyapariharShiNIm |
manuShyaloke vikhyAtAM girishRRi~NgavidAriNIm || 47||

yayA kailAsabhavane maheshvarasakhaM balI |
AhvayAmAsa kaunteyaH sa~NkruddhamalakAdhipam || 48||

yayA mAyAvino dRRiptAnsubahUndhanadAlaye |
jaghAna guhyakAnkruddho mandArArthe mahAbalaH || 49||

nivAryamANo bahubhirdraupadyAH priyamAsthitaH || 49||

tAM vajramaNiratnaughAmaShTAshriM vajragauravAm |
samudyamya mahAbAhuH shalyamabhyadravadraNe || 50||

gadayA yuddhakushalastayA dAruNanAdayA |
pothayAmAsa shalyasya chaturo.ashvAnmahAjavAn || 51||

tataH shalyo raNe kruddhaH pIne vakShasi tomaram |
nichakhAna nadanvIro varma bhittvA cha so.abhyagAt || 52||

vRRikodarastvasambhrAtastamevoddhRRitya tomaram |
yantAraM madrarAjasya nirbibheda tato hRRidi || 53||

sa bhinnavarmA rudhiraM vamanvitrastamAnasaH |
papAtAbhimukho dIno madrarAjastvapAkramat || 54||

kRRitapratikRRitaM dRRiShTvA shalyo vismitamAnasaH |
gadAmAshritya dhIrAtmA pratyamitramavaikShata || 55||

tataH sumanasaH pArthA bhImasenamapUjayan |
taddRRiShTvA karma sa~NgrAme ghoramakliShTakarmaNaH || 56||

\hrule

\medskip
                  11
\medskip

sa~njaya uvAcha||

patitaM prekShya yantAraM shalyaH sarvAyasIM gadAm |
AdAya tarasA rAja.nstasthau giririvAchalaH || 1||

taM dIptamiva kAlAgniM pAshahastamivAntakam |
sashRRi~Ngamiva kailAsaM savajramiva vAsavam || 2||

sashUlamiva haryakShaM vane mattamiva dvipam |
javenAbhyapatadbhImaH pragRRihya mahatIM gadAm || 3||

tataH sha~NkhapraNAdashcha tUryANAM cha sahasrashaH |
siMhanAdashcha sa~njaj~ne shUrANAM harShavardhanaH || 4||

prekShantaH sarvatastau hi yodhA yodhamahAdvipau |
tAvakAshcha pare chaiva sAdhu sAdhvityathAbruvan || 5||

na hi madrAdhipAdanyo rAmAdvA yadunandanAt |
soDhumutsahate vegaM bhImasenasya sa.nyuge || 6||

tathA madrAdhipasyApi gadAvegaM mahAtmanaH |
soDhumutsahate nAnyo yodho yudhi vRRikodarAt || 7||

tau vRRiShAviva nardantau maNDalAni vicheratuH |
Avalgitau gadAhastau madrarAjavRRikodarau || 8||

maNDalAvartamArgeShu gadAviharaNeShu cha |
nirvisheShamabhUdyuddhaM tayoH puruShasiMhayoH || 9||

taptahemamayaiH shubhrairbabhUva bhayavardhanI |
agnijvAlairivAviddhA paTTaiH shalyasya sA gadA || 10||

tathaiva charato mArgAnmaNDaleShu mahAtmanaH |
vidyudabhrapratIkAshA bhImasya shushubhe gadA || 11||

tADitA madrarAjena bhImasya gadayA gadA |
dIpyamAneva vai rAjansasRRije pAvakArchiShaH || 12||

tathA bhImena shalyasya tADitA gadayA gadA |
a~NgAravarShaM mumuche tadadbhutamivAbhavat || 13||

dantairiva mahAnAgau shRRi~Ngairiva maharShabhau |
tottrairiva tadAnyonyaM gadAgrAbhyAM nijaghnatuH || 14||

tau gadAnihatairgAtraiH kShaNena rudhirokShitau |
prekShaNIyatarAvAstAM puShpitAviva ki.nshukau || 15||

gadayA madrarAjena savyadakShiNamAhataH |
bhImaseno mahAbAhurna chachAlAchalo yathA || 16||

tathA bhImagadAvegaistADyamAno muhurmuhuH |
shalyo na vivyathe rAjandantinevAhato giriH || 17||

shushruve dikShu sarvAsu tayoH puruShasiMhayoH |
gadAnipAtasaMhrAdo vajrayoriva nisvanaH || 18||

nivRRitya tu mahAvIryau samuchChritagadAvubhau |
punarantaramArgasthau maNDalAni vicheratuH || 19||

athAbhyetya padAnyaShTau saMnipAto.abhavattayoH |
udyamya lohadaNDAbhyAmatimAnuShakarmaNoH || 20||

prArthayAnau tadAnyo.anyaM maNDalAni vicheratuH |
kriyAvisheShaM kRRitinau darshayAmAsatustadA || 21||

athodyamya gade ghore sashRRi~NgAviva parvatau |
tAvAjaghnaturanyonyaM yathA bhUmichale.achalau || 22||

tau parasparavegAchcha gadAbhyAM cha bhRRishAhatau |
yugapatpetaturvIrAvubhAvindradhvajAviva || 23||

ubhayoH senayorvIrAstadA hAhAkRRito.abhavan |
bhRRishaM marmaNyabhihatAvubhAvAstAM suvihvalau || 24||

tataH sagadamAropya madrANAmRRiShabhaM rathe |
apovAha kRRipaH shalyaM tUrNamAyodhanAdapi || 25||

kShIbavadvihvalatvAttu nimeShAtpunarutthitaH |
bhImaseno gadApANiH samAhvayata madrapam || 26||

tatastu tAvakAH shUrA nAnAshastrasamAyutAH |
nAnAvAditrashabdena pANDusenAmayodhayan || 27||

bhujAvuchChritya shastraM cha shabdena mahatA tataH |
abhyadravanmahArAja duryodhanapurogamAH || 28||

tadanIkamabhiprekShya tataste pANDunandanAH |
prayayuH siMhanAdena duryodhanavadhepsayA || 29||

teShAmApatatAM tUrNaM putraste bharatarShabha |
prAsena chekitAnaM vai vivyAdha hRRidaye bhRRisham || 30||

sa papAta rathopasthe tava putreNa tADitaH |
rudhiraughapariklinnaH pravishya vipulaM tamaH || 31||

chekitAnaM hataM dRRiShTvA pANDavAnAM mahArathAH |
prasaktamabhyavarShanta sharavarShANi bhAgashaH || 32||

tAvakAnAmanIkeShu pANDavA jitakAshinaH |
vyacharanta mahArAja prekShaNIyAH samantataH || 33||

kRRipashcha kRRitavarmA cha saubalashcha mahAbalaH |
ayodhayandharmarAjaM madrarAjapuraskRRitAH || 34||

bhAradvAjasya hantAraM bhUrivIryaparAkramam |
duryodhano mahArAja dhRRiShTadyumnamayodhayat || 35||

trisAhasrA rathA rAja.nstava putreNa choditAH |
ayodhayanta vijayaM droNaputrapuraskRRitAH || 36||

vijaye dhRRitasa~NkalpAH samabhityaktajIvitAH |
prAvisha.nstAvakA rAjanha.nsA iva mahatsaraH || 37||

tato yuddhamabhUdghoraM parasparavadhaiShiNAm |
anyonyavadhasa.nyuktamanyonyaprItivardhanam || 38||

tasminpravRRitte sa~NgrAme rAjanvIravarakShaye |
anileneritaM ghoramuttasthau pArthivaM rajaH || 39||

shravaNAnnAmadheyAnAM pANDavAnAM cha kIrtanAt |
parasparaM vijAnImo ye chAyudhyannabhItavat || 40||

tadrajaH puruShavyAghra shoNitena prashAmitam |
dishashcha vimalA jaj~nustasminrajasi shAmite || 41||

tathA pravRRitte sa~NgrAme ghorarUpe bhayAnake |
tAvakAnAM pareShAM cha nAsItkashchitparA~NmukhaH || 42||

brahmalokaparA bhUtvA prArthayanto jayaM yudhi |
suyuddhena parAkrAntA narAH svargamabhIpsavaH || 43||

bhartRRipiNDavimokShArthaM bhartRRikAryavinishchitAH |
svargasa.nsaktamanaso yodhA yuyudhire tadA || 44||

nAnArUpANi shastrANi visRRijanto mahArathAH |
anyonyamabhigarjantaH praharantaH parasparam || 45||

hata vidhyata gRRihNIta praharadhvaM nikRRintata |
iti sma vAchaH shrUyante tava teShAM cha vai bale || 46||

tataH shalyo mahArAja dharmarAjaM yudhiShThiram |
vivyAdha nishitairbANairhantukAmo mahAratham || 47||

tasya pArtho mahArAja nArAchAnvai chaturdasha |
marmANyuddishya marmaj~no nichakhAna hasanniva || 48||

taM vArya pANDavaM bANairhantukAmo mahAyashAH |
vivyAdha samare kruddho bahubhiH ka~NkapatribhiH || 49||

atha bhUyo mahArAja shareNa nataparvaNA |
yudhiShThiraM samAjaghne sarvasainyasya pashyataH || 50||

dharmarAjo.api sa~Nkruddho madrarAjaM mahAyashAH |
vivyAdha nishitairbANaiH ka~NkabarhiNavAjitaiH || 51||

chandrasenaM cha saptatyA sUtaM cha navabhiH sharaiH |
drumasenaM chatuHShaShTyA nijaghAna mahArathaH || 52||

chakrarakShe hate shalyaH pANDavena mahAtmanA |
nijaghAna tato rAja.nshchedInvai pa~nchavi.nshatim || 53||

sAtyakiM pa~nchavi.nshatyA bhImasenaM cha pa~nchabhiH |
mAdrIputrau shatenAjau vivyAdha nishitaiH sharaiH || 54||

evaM vicharatastasya sa~NgrAme rAjasattama |
sampreShayachChitAnpArthaH sharAnAshIviShopamAn || 55||

dhvajAgraM chAsya samare kuntIputro yudhiShThiraH |
pramukhe vartamAnasya bhallenApaharadrathAt || 56||

pANDuputreNa vai tasya ketuM ChinnaM mahAtmanA |
nipatantamapashyAma girishRRi~NgamivAhatam || 57||

dhvajaM nipatitaM dRRiShTvA pANDavaM cha vyavasthitam |
sa~Nkruddho madrarAjo.abhUchCharavarShaM mumocha ha || 58||

shalyaH sAyakavarSheNa parjanya iva vRRiShTimAn |
abhyavarShadameyAtmA kShatriyaM kShatriyarShabhaH || 59||

sAtyakiM bhImasenaM cha mAdrIputrau cha pANDavau |
ekaikaM pa~nchabhirviddhvA yudhiShThiramapIDayat || 60||

tato bANamayaM jAlaM vitataM pANDavorasi |
apashyAma mahArAja meghajAlamivodgatam || 61||

tasya shalyo raNe kruddho bANaiH saMnataparvabhiH |
dishaH prachChAdayAmAsa pradishashcha mahArathaH || 62||

tato yudhiShThiro rAjA bANajAlena pIDitaH |
babhUva hRRitavikrAnto jambho vRRitrahaNA yathA || 63||

\hrule

\medskip
                  12
\medskip

sa~njaya uvAcha||

pIDite dharmarAje tu madrarAjena mAriSha |
sAtyakirbhImasenashcha mAdrIputrau cha pANDavau || 1||

parivArya rathaiH shalyaM pIDayAmAsurAhave || 1||

tamekaM bahubhirdRRiShTvA pIDyamAnaM mahArathaiH |
sAdhuvAdo mahA~njaj~ne siddhAshchAsanpraharShitAH || 2||

AshcharyamityabhAShanta munayashchApi sa~NgatAH || 2||

bhImaseno raNe shalyaM shalyabhUtaM parAkrame |
ekena viddhvA bANena punarvivyAdha saptabhiH || 3||

sAtyakishcha shatenainaM dharmaputraparIpsayA |
madreshvaramavAkIrya siMhanAdamathAnadat || 4||

nakulaH pa~nchabhishchainaM sahadevashcha saptabhiH |
viddhvA taM tu tatastUrNaM punarvivyAdha saptabhiH || 5||

sa tu shUro raNe yattaH pIDitastairmahArathaiH |
vikRRiShya kArmukaM ghoraM vegaghnaM bhArasAdhanam || 6||

sAtyakiM pa~nchavi.nshatyA shalyo vivyAdha mAriSha |
bhImasenaM trisaptatyA nakulaM saptabhistathA || 7||

tataH savishikhaM chApaM sahadevasya dhanvinaH |
ChittvA bhallena samare vivyAdhainaM trisaptabhiH || 8||

sahadevastu samare mAtulaM bhUrivarchasam |
sajyamanyaddhanuH kRRitvA pa~nchabhiH samatADayat || 9||

sharairAshIviShAkArairjvalajjvalanasaMnibhaiH || 9||

sArathiM chAsya samare shareNAnataparvaNA |
vivyAdha bhRRishasa~NkruddhastaM cha bhUyastribhiH sharaiH || 10||

bhImasenastrisaptatyA sAtyakirnavabhiH sharaiH |
dharmarAjastathA ShaShTyA gAtre shalyaM samarpayat || 11||

tataH shalyo mahArAja nirviddhastairmahArathaiH |
susrAva rudhiraM gAtrairgairikaM parvato yathA || 12||

tA.nshcha sarvAnmaheShvAsAnpa~nchabhiH pa~nchabhiH sharaiH |
vivyAdha tarasA rAja.nstadadbhutamivAbhavat || 13||

tato.apareNa bhallena dharmaputrasya mAriSha |
dhanushchichCheda samare sajyaM sa sumahArathaH || 14||

athAnyaddhanurAdAya dharmaputro mahArathaH |
sAshvasUtadhvajarathaM shalyaM prAchChAdayachCharaiH || 15||

sa chChAdyamAnaH samare dharmaputrasya sAyakaiH |
yudhiShThiramathAvidhyaddashabhirnishitaiH sharaiH || 16||

sAtyakistu tataH kruddho dharmaputre sharArdite |
madrANAmadhipaM shUraM sharaughaiH samavArayat || 17||

sa sAtyakeH prachichCheda kShurapreNa mahaddhanuH |
bhImasenamukhA.nstA.nshcha tribhistribhiratADayat || 18||

tasya kruddho mahArAja sAtyakiH satyavikramaH |
tomaraM preShayAmAsa svarNadaNDaM mahAdhanam || 19||

bhImaseno.atha nArAchaM jvalantamiva pannagam |
nakulaH samare shaktiM sahadevo gadAM shubhAm || 20||

dharmarAjaH shataghnIM tu jighA.nsuH shalyamAhave || 20||

tAnApatata evAshu pa~nchAnAM vai bhujachyutAn |
sAtyakiprahitaM shalyo bhallaishchichCheda tomaram || 21||

bhImena prahitaM chApi sharaM kanakabhUShaNam |
dvidhA chichCheda samare kRRitahastaH pratApavAn || 22||

nakulapreShitAM shaktiM hemadaNDAM bhayAvahAm |
gadAM cha sahadevena sharaughaiH samavArayat || 23||

sharAbhyAM cha shataghnIM tAM rAj~nashchichCheda bhArata |
pashyatAM pANDuputrANAM siMhanAdaM nanAda cha || 24||

nAmRRiShyattaM tu shaineyaH shatrorvijayamAhave || 24||

athAnyaddhanurAdAya sAtyakiH krodhamUrChitaH |
dvAbhyAM madreshvaraM viddhvA sArathiM cha tribhiH sharaiH || 25||

tataH shalyo mahArAja sarvA.nstAndashabhiH sharaiH |
vivyAdha subhRRishaM kruddhastottrairiva mahAdvipAn || 26||

te vAryamANAH samare madrarAj~nA mahArathAH |
na shekuH pramukhe sthAtuM tasya shatruniShUdanAH || 27||

tato duryodhano rAjA dRRiShTvA shalyasya vikramam |
nihatAnpANDavAnmene pA~nchAlAnatha sRRi~njayAn || 28||

tato rAjanmahAbAhurbhImasenaH pratApavAn |
santyajya manasA prANAnmadrAdhipamayodhayat || 29||

nakulaH sahadevashcha sAtyakishcha mahArathaH |
parivArya tadA shalyaM samantAdvyakira~nsharaiH || 30||

sa chaturbhirmaheShvAsaiH pANDavAnAM mahArathaiH |
vRRitastAnyodhayAmAsa madrarAjaH pratApavAn || 31||

tasya dharmasuto rAjankShurapreNa mahAhave |
chakrarakShaM jaghAnAshu madrarAjasya pArthiva || 32||

tasmi.nstu nihate shUre chakrarakShe mahArathe |
madrarAjo.atibalavAnsainikAnAstRRiNochCharaiH || 33||

samAchChannA.nstatastA.nstu rAjanvIkShya sa sainikAn |
chintayAmAsa samare dharmarAjo yudhiShThiraH || 34||

kathaM nu na bhavetsatyaM tanmAdhavavacho mahat |
na hi kruddho raNe rAjA kShapayeta balaM mama || 35||

tataH sarathanAgAshvAH pANDavAH pANDupUrvaja |
madreshvaraM samAseduH pIDayantaH samantataH || 36||

nAnAshastraughabahulAM shastravRRiShTiM samutthitAm |
vyadhamatsamare rAjanmahAbhrANIva mArutaH || 37||

tataH kanakapu~NkhAM tAM shalyakShiptAM viyadgatAm |
sharavRRiShTimapashyAma shalabhAnAmivAtatim || 38||

te sharA madrarAjena preShitA raNamUrdhani |
sampatantaH sma dRRishyante shalabhAnAM vrajA iva || 39||

madrarAjadhanurmuktaiH sharaiH kanakabhUShaNaiH |
nirantaramivAkAshaM sambabhUva janAdhipa || 40||

na pANDavAnAM nAsmAkaM tatra kashchidvyadRRishyata |
bANAndhakAre mahati kRRite tatra mahAbhaye || 41||

madrarAjena balinA lAghavAchCharavRRiShTibhiH |
loDyamAnaM tathA dRRiShTvA pANDavAnAM balArNavam || 42||

vismayaM paramaM jagmurdevagandharvadAnavAH || 42||

sa tu tAnsarvato yattA~nsharaiH sampIDya mAriSha |
dharmarAjamavachChAdya siMhavadvyanadanmuhuH || 43||

te ChannAH samare tena pANDavAnAM mahArathAH |
na shekustaM tadA yuddhe pratyudyAtuM mahAratham || 44||

dharmarAjapurogAstu bhImasenamukhA rathAH |
na jahuH samare shUraM shalyamAhavashobhinam || 45||

\hrule

\medskip
                  13
\medskip

sa~njaya uvAcha||

arjuno drauNinA viddho yuddhe bahubhirAyasaiH |
tasya chAnucharaiH shUraistrigartAnAM mahArathaiH || 1||

drauNiM vivyAdha samare tribhireva shilImukhaiH || 1||

tathetarAnmaheShvAsAndvAbhyAM dvAbhyAM dhana~njayaH |
bhUyashchaiva mahAbAhuH sharavarShairavAkirat || 2||

sharakaNTakitAste tu tAvakA bharatarShabha |
na jahuH samare pArthaM vadhyamAnAH shitaiH sharaiH || 3||

te.arjunaM rathava.nshena droNaputrapurogamAH |
ayodhayanta samare parivArya mahArathAH || 4||

taistu kShiptAH sharA rAjankArtasvaravibhUShitAH |
arjunasya rathopasthaM pUrayAmAsura~njasA || 5||

tathA kRRiShNau maheShvAsau vRRiShabhau sarvadhanvinAm |
sharairvIkShya vitunnA~Ngau prahRRiShTau yuddhadurmadau || 6||

kUbaraM rathachakrANi IShA yoktrANi chAbhibho |
yugaM chaivAnukarShaM cha sharabhUtamabhUttadA || 7||

naitAdRRishaM dRRiShTapUrvaM rAjannaiva cha naH shrutam |
yAdRRishaM tatra pArthasya tAvakAH samprachakrire || 8||

sa rathaH sarvato bhAti chitrapu~NkhaiH shitaiH sharaiH |
ulkAshataiH sampradIptaM vimAnamiva bhUtale || 9||

tato.arjuno mahArAja sharaiH saMnataparvabhiH |
avAkirattAM pRRitanAM megho vRRiShTyA yathAchalam || 10||

te vadhyamAnAH samare pArthanAmA~NkitaiH sharaiH |
pArthabhUtamamanyanta prekShamANAstathAvidham || 11||

tato.adbhutasharajvAlo dhanuHshabdAnilo mahAn |
senendhanaM dadAhAshu tAvakaM pArthapAvakaH || 12||

chakrANAM patatAM chaiva yugAnAM cha dharAtale |
tUNIrANAM patAkAnAM dhvajAnAM cha rathaiH saha || 13||

IShANAmanukarShANAM triveNUnAM cha bhArata |
akShANAmatha yoktrANAM pratodAnAM cha sarvashaH || 14||

shirasAM patatAM chaiva kuNDaloShNIShadhAriNAm |
bhujAnAM cha mahArAja skandhAnAM cha samantataH || 15||

ChatrANAM vyajanaiH sArdhaM mukuTAnAM cha rAshayaH |
samadRRishyanta pArthasya rathamArgeShu bhArata || 16||

agamyarUpA pRRithivI mA.nsashoNitakardamA |
babhUva bharatashreShTha rudrasyAkrIDanaM yathA || 17||

bhIrUNAM trAsajananI shUrANAM harShavardhanI || 17||

hatvA tu samare pArthaH sahasre dve parantapa |
rathAnAM savarUthAnAM vidhUmo.agniriva jvalan || 18||

yathA hi bhagavAnagnirjagaddagdhvA charAcharam |
vidhUmo dRRishyate rAja.nstathA pArtho mahArathaH || 19||

drauNistu samare dRRiShTvA pANDavasya parAkramam |
rathenAtipatAkena pANDavaM pratyavArayat || 20||

tAvubhau puruShavyAghrau shvetAshvau dhanvinAM varau |
samIyatustadA tUrNaM parasparavadhaiShiNau || 21||

tayorAsInmahArAja bANavarShaM sudAruNam |
jImUtAnAM yathA vRRiShTistapAnte bharatarShabha || 22||

anyonyaspardhinau tau tu sharaiH saMnataparvabhiH |
tatakShaturmRRidhe.anyonyaM shRRi~NgAbhyAM vRRiShabhAviva || 23||

tayoryuddhaM mahArAja chiraM samamivAbhavat |
astrANAM sa~Ngamashchaiva ghorastatrAbhavanmahAn || 24||

tato.arjunaM dvAdashabhI rukmapu~NkhaiH sutejanaiH |
vAsudevaM cha dashabhirdrauNirvivyAdha bhArata || 25||

tataH prahasya bIbhatsurvyAkShipadgANDivaM dhanuH |
mAnayitvA muhUrtaM cha guruputraM mahAhave || 26||

vyashvasUtarathaM chakre savyasAchI mahArathaH |
mRRidupUrvaM tatashchainaM tribhirvivyAdha sAyakaiH || 27||

hatAshve tu rathe tiShThandroNaputrastvayasmayam |
musalaM pANDuputrAya chikShepa parighopamam || 28||

tamApatantaM sahasA hemapaTTavibhUShitam |
chichCheda saptadhA vIraH pArthaH shatrunibarhaNaH || 29||

sa chChinnaM musalaM dRRiShTvA drauNiH paramakopanaH |
Adade parighaM ghoraM nagendrashikharopamam || 30||

chikShepa chaiva pArthAya drauNiryuddhavishAradaH || 30||

tamantakamiva kruddhaM parighaM prekShya pANDavaH |
arjunastvarito jaghne pa~nchabhiH sAyakottamaiH || 31||

sa chChinnaH patito bhUmau pArthabANairmahAhave |
dArayanpRRithivIndrANAM manaH shabdena bhArata || 32||

tato.aparaistribhirbANairdrauNiM vivyAdha pANDavaH |
so.atividdho balavatA pArthena sumahAbalaH || 33||

na sambhrAntastadA drauNiH pauruShe sve vyavasthitaH || 33||

sudharmA tu tato rAjanbhAradvAjaM mahAratham |
avAkirachCharavrAtaiH sarvakShatrasya pashyataH || 34||

tatastu suratho.apyAjau pA~nchAlAnAM mahArathaH |
rathena meghaghoSheNa drauNimevAbhyadhAvata || 35||

vikarShanvai dhanuH shreShThaM sarvabhArasahaM dRRiDham |
jvalanAshIviShanibhaiH sharaishchainamavAkirat || 36||

surathaM tu tataH kruddhamApatantaM mahAratham |
chukopa samare drauNirdaNDAhata ivoragaH || 37||

trishikhAM bhrukuTIM kRRitvA sRRikkiNI parilelihan |
udvIkShya surathaM roShAddhanurjyAmavamRRijya cha || 38||

mumocha tIkShNaM nArAchaM yamadaNDasamadyutim || 38||

sa tasya hRRidayaM bhittvA praviveshAtivegataH |
shakrAshanirivotsRRiShTA vidArya dharaNItalam || 39||

tatastaM patitaM bhUmau nArAchena samAhatam |
vajreNeva yathA shRRi~NgaM parvatasya mahAdhanam || 40||

tasmi.nstu nihate vIre droNaputraH pratApavAn |
Aruroha rathaM tUrNaM tameva rathinAM varaH || 41||

tataH sajjo mahArAja drauNirAhavadurmadaH |
arjunaM yodhayAmAsa sa.nshaptakavRRito raNe || 42||

tatra yuddhaM mahachchAsIdarjunasya paraiH saha |
madhya.ndinagate sUrye yamarAShTravivardhanam || 43||

tatrAshcharyamapashyAma dRRiShTvA teShAM parAkramam |
yadeko yugapadvIrAnsamayodhayadarjunaH || 44||

vimardastu mahAnAsIdarjunasya paraiH saha |
shatakratoryathA pUrvaM mahatyA daityasenayA || 45||

\hrule

\medskip
                  14
\medskip

sa~njaya uvAcha||

duryodhano mahArAja dhRRiShTadyumnashcha pArShataH |
chakratuH sumahadyuddhaM sharashaktisamAkulam || 1||

tayorAsanmahArAja sharadhArAH sahasrashaH |
ambudAnAM yathA kAle jaladhArAH samantataH || 2||

rAjA tu pArShataM viddhvA sharaiH pa~nchabhirAyasaiH |
droNahantAramugreShuH punarvivyAdha saptabhiH || 3||

dhRRiShTadyumnastu samare balavAndRRiDhavikramaH |
saptatyA vishikhAnAM vai duryodhanamapIDayat || 4||

pIDitaM prekShya rAjAnaM sodaryA bharatarShabha |
mahatyA senayA sArdhaM parivavruH sma pArShatam || 5||

sa taiH parivRRitaH shUraiH sarvato.atirathairbhRRisham |
vyacharatsamare rAjandarshayanhastalAghavam || 6||

shikhaNDI kRRitavarmANaM gautamaM cha mahAratham |
prabhadrakaiH samAyukto yodhayAmAsa dhanvinau || 7||

tatrApi sumahadyuddhaM ghorarUpaM vishAM pate |
prANAnsantyajatAM yuddhe prANadyUtAbhidevane || 8||

shalyastu sharavarShANi vimu~nchansarvatodisham |
pANDavAnpIDayAmAsa sasAtyakivRRikodarAn || 9||

tathobhau cha yamau yuddhe yamatulyaparAkramau |
yodhayAmAsa rAjendra vIryeNa cha balena cha || 10||

shalyasAyakanunnAnAM pANDavAnAM mahAmRRidhe |
trAtAraM nAdhyagachChanta kechittatra mahArathAH || 11||

tatastu nakulaH shUro dharmarAje prapIDite |
abhidudrAva vegena mAtulaM mAdrinandanaH || 12||

sa~nChAdya samare shalyaM nakulaH paravIrahA |
vivyAdha chainaM dashabhiH smayamAnaH stanAntare || 13||

sarvapArashavairbANaiH karmAraparimArjitaiH |
svarNapu~NkhaiH shilAdhautairdhanuryantraprachoditaiH || 14||

shalyastu pIDitastena svasrIyeNa mahAtmanA |
nakulaM pIDayAmAsa patribhirnataparvabhiH || 15||

tato yudhiShThiro rAjA bhImaseno.atha sAtyakiH |
sahadevashcha mAdreyo madrarAjamupAdravan || 16||

tAnApatata evAshu pUrayAnAnrathasvanaiH |
dishashcha pradishashchaiva kampayAnA.nshcha medinIm || 17||

pratijagrAha samare senApatiramitrajit || 17||

yudhiShThiraM tribhirviddhvA bhImasenaM cha saptabhiH |
sAtyakiM cha shatenAjau sahadevaM tribhiH sharaiH || 18||

tatastu sasharaM chApaM nakulasya mahAtmanaH |
madreshvaraH kShurapreNa tadA chichCheda mAriSha || 19||

tadashIryata vichChinnaM dhanuH shalyasya sAyakaiH || 19||

athAnyaddhanurAdAya mAdrIputro mahArathaH |
madrarAjarathaM tUrNaM pUrayAmAsa patribhiH || 20||

yudhiShThirastu madreshaM sahadevashcha mAriSha |
dashabhirdashabhirbANairurasyenamavidhyatAm || 21||

bhImasenastataH ShaShTyA sAtyakirnavabhiH sharaiH |
madrarAjamabhidrutya jaghnatuH ka~NkapatribhiH || 22||

madrarAjastataH kruddhaH sAtyakiM navabhiH sharaiH |
vivyAdha bhUyaH saptatyA sharANAM nataparvaNAm || 23||

athAsya sasharaM chApaM muShTau chichCheda mAriSha |
hayA.nshcha chaturaH sa~Nkhye preShayAmAsa mRRityave || 24||

virathaM sAtyakiM kRRitvA madrarAjo mahAbalaH |
vishikhAnAM shatenainamAjaghAna samantataH || 25||

mAdrIputrau tu sa.nrabdhau bhImasenaM cha pANDavam |
yudhiShThiraM cha kauravya vivyAdha dashabhiH sharaiH || 26||

tatrAdbhutamapashyAma madrarAjasya pauruSham |
yadenaM sahitAH pArthA nAbhyavartanta sa.nyuge || 27||

athAnyaM rathamAsthAya sAtyakiH satyavikramaH |
pIDitAnpANDavAndRRiShTvA madrarAjavashaM gatAn || 28||

abhidudrAva vegena madrANAmadhipaM balI || 28||

ApatantaM rathaM tasya shalyaH samitishobhanaH |
pratyudyayau rathenaiva matto mattamiva dvipam || 29||

sa saMnipAtastumulo babhUvAdbhutadarshanaH |
sAtyakeshchaiva shUrasya madrANAmadhipasya cha || 30||

yAdRRisho vai purA vRRittaH shambarAmararAjayoH || 30||

sAtyakiH prekShya samare madrarAjaM vyavasthitam |
vivyAdha dashabhirbANaistiShTha tiShTheti chAbravIt || 31||

madrarAjastu subhRRishaM viddhastena mahAtmanA |
sAtyakiM prativivyAdha chitrapu~NkhaiH shitaiH sharaiH || 32||

tataH pArthA maheShvAsAH sAtvatAbhisRRitaM nRRipam |
abhyadravanrathaistUrNaM mAtulaM vadhakAmyayA || 33||

tata AsItparAmardastumulaH shoNitodakaH |
shUrANAM yudhyamAnAnAM siMhAnAmiva nardatAm || 34||

teShAmAsInmahArAja vyatikShepaH parasparam |
siMhAnAmAmiShepsUnAM kUjatAmiva sa.nyuge || 35||

teShAM bANasahasraughairAkIrNA vasudhAbhavat |
antarikShaM cha sahasA bANabhUtamabhUttadA || 36||

sharAndhakAraM bahudhA kRRitaM tatra samantataH |
abhrachChAyeva sa~njaj~ne sharairmuktairmahAtmabhiH || 37||

tatra rAja~nsharairmuktairnirmuktairiva pannagaiH |
svarNapu~NkhaiH prakAshadbhirvyarochanta dishastathA || 38||

tatrAdbhutaM paraM chakre shalyaH shatrunibarhaNaH |
yadekaH samare shUro yodhayAmAsa vai bahUn || 39||

madrarAjabhujotsRRiShTaiH ka~NkabarhiNavAjitaiH |
sampatadbhiH sharairghorairavAkIryata medinI || 40||

tatra shalyarathaM rAjanvicharantaM mahAhave |
apashyAma yathA pUrvaM shakrasyAsurasa~NkShaye || 41||

\hrule

\medskip
                  15
\medskip

sa~njaya uvAcha||

tataH sainyAstava vibho madrarAjapuraskRRitAH |
punarabhyadravanpArthAnvegena mahatA raNe || 1||

pIDitAstAvakAH sarve pradhAvanto raNotkaTAH |
kShaNenaiva cha pArthA.nste bahutvAtsamaloDayan || 2||

te vadhyamAnAH kurubhiH pANDavA nAvatasthire |
nivAryamANA bhImena pashyatoH kRRiShNapArthayoH || 3||

tato dhana~njayaH kruddhaH kRRipaM saha padAnugaiH |
avAkirachCharaugheNa kRRitavarmANameva cha || 4||

shakuniM sahadevastu sahasainyamavArayat |
nakulaH pArshvataH sthitvA madrarAjamavaikShata || 5||

draupadeyA narendrA.nshcha bhUyiShThaM samavArayan |
droNaputraM cha pA~nchAlyaH shikhaNDI samavArayat || 6||

bhImasenastu rAjAnaM gadApANiravArayat |
shalyaM tu saha sainyena kuntIputro yudhiShThiraH || 7||

tataH samabhavadyuddhaM sa.nsaktaM tatra tatra ha |
tAvakAnAM pareShAM cha sa~NgrAmeShvanivartinAm || 8||

tatra pashyAmahe karma shalyasyAtimahadraNe |
yadekaH sarvasainyAni pANDavAnAmayudhyata || 9||

vyadRRishyata tadA shalyo yudhiShThirasamIpataH |
raNe chandramaso.abhyAshe shanaishchara iva grahaH || 10||

pIDayitvA tu rAjAnaM sharairAshIviShopamaiH |
abhyadhAvatpunarbhImaM sharavarShairavAkirat || 11||

tasya tallAghavaM dRRiShTvA tathaiva cha kRRitAstratAm |
apUjayannanIkAni pareShAM tAvakAni cha || 12||

pIDyamAnAstu shalyena pANDavA bhRRishavikShatAH |
prAdravanta raNaM hitvA kroshamAne yudhiShThire || 13||

vadhyamAneShvanIkeShu madrarAjena pANDavaH |
amarShavashamApanno dharmarAjo yudhiShThiraH || 14||

tataH pauruShamAsthAya madrarAjamapIDayat || 14||

jayo vAstu vadho veti kRRitabuddhirmahArathaH |
samAhUyAbravItsarvAnbhrAtR^InkRRiShNaM cha mAdhavam || 15||

bhIShmo droNashcha karNashcha ye chAnye pRRithivIkShitaH |
kauravArthe parAkrAntAH sa~NgrAme nidhanaM gatAH || 16||

yathAbhAgaM yathotsAhaM bhavantaH kRRitapauruShAH |
bhAgo.avashiShTa eko.ayaM mama shalyo mahArathaH || 17||

so.ahamadya yudhA jetumAsha.nse madrakeshvaram |
tatra yanmAnasaM mahyaM tatsarvaM nigadAmi vaH || 18||

chakrarakShAvimau shUrau mama mAdravatIsutau |
ajeyau vAsavenApi samare vIrasaMmatau || 19||

sAdhvimau mAtulaM yuddhe kShatradharmapuraskRRitau |
madarthaM pratiyudhyetAM mAnArhau satyasa~Ngarau || 20||

mAM vA shalyo raNe hantA taM vAhaM bhadramastu vaH |
iti satyAmimAM vANIM lokavIrA nibodhata || 21||

yotsye.ahaM mAtulenAdya kShatradharmeNa pArthivAH |
svayaM samabhisandhAya vijayAyetarAya vA || 22||

tasya me.abhyadhikaM shastraM sarvopakaraNAni cha |
sa.nyu~njantu raNe kShipraM shAstravadrathayojakAH || 23||

shaineyo dakShiNaM chakraM dhRRiShTadyumnastathottaram |
pRRiShThagopo bhavatvadya mama pArtho dhana~njayaH || 24||

puraHsaro mamAdyAstu bhImaH shastrabhRRitAM varaH |
evamabhyadhikaH shalyAdbhaviShyAmi mahAmRRidhe || 25||

evamuktAstathA chakruH sarve rAj~naH priyaiShiNaH |
tataH praharShaH sainyAnAM punarAsIttadA nRRipa || 26||

pA~nchAlAnAM somakAnAM matsyAnAM cha visheShataH |
pratij~nAM tAM cha sa~NgrAme dharmarAjasya pUrayan || 27||

tataH sha~NkhA.nshcha bherIshcha shatashashchaiva puShkarAn |
avAdayanta pA~nchAlAH siMhanAdA.nshcha nedire || 28||

te.abhyadhAvanta sa.nrabdhA madrarAjaM tarasvinaH |
mahatA harShajenAtha nAdena kurupu~NgavAH || 29||

hrAdena gajaghaNTAnAM sha~NkhAnAM ninadena cha |
tUryashabdena mahatA nAdayantashcha medinIm || 30||

tAnpratyagRRihNAtputraste madrarAjashcha vIryavAn |
mahAmeghAniva bahU~nshailAvastodayAvubhau || 31||

shalyastu samarashlAghI dharmarAjamari.ndamam |
vavarSha sharavarSheNa varSheNa maghavAniva || 32||

tathaiva kururAjo.api pragRRihya ruchiraM dhanuH |
droNopadeshAnvividhAndarshayAno mahAmanAH || 33||

vavarSha sharavarShANi chitraM laghu cha suShThu cha |
na chAsya vivaraM kashchiddadarsha charato raNe || 34||

tAvubhau vividhairbANaistatakShAte parasparam |
shArdUlAvAmiShaprepsU parAkrAntAvivAhave || 35||

bhImastu tava putreNa raNashauNDena sa~NgataH |
pA~nchAlyaH sAtyakishchaiva mAdrIputrau cha pANDavau || 36||

shakunipramukhAnvIrAnpratyagRRihNansamantataH || 36||

tadAsIttumulaM yuddhaM punareva jayaiShiNAm |
tAvakAnAM pareShAM cha rAjandurmantrite tava || 37||

duryodhanastu bhImasya shareNAnataparvaNA |
chichChedAdishya sa~NgrAme dhvajaM hemavibhUShitam || 38||

saki~NkiNIkajAlena mahatA chArudarshanaH |
papAta ruchiraH siMho bhImasenasya nAnadan || 39||

punashchAsya dhanushchitraM gajarAjakaropamam |
kShureNa shitadhAreNa prachakarta narAdhipaH || 40||

sa chChinnadhanvA tejasvI rathashaktyA sutaM tava |
bibhedorasi vikramya sa rathopastha Avishat || 41||

tasminmohamanuprApte punareva vRRikodaraH |
yantureva shiraH kAyAtkShurapreNAharattadA || 42||

hatasUtA hayAstasya rathamAdAya bhArata |
vyadravanta disho rAjanhAhAkArastadAbhavat || 43||

tamabhyadhAvattrANArthaM droNaputro mahArathaH |
kRRipashcha kRRitavarmA cha putraM te.abhiparIpsavaH || 44||

tasminvilulite sainye trastAstasya padAnugAH |
gANDIvadhanvA visphArya dhanustAnahanachCharaiH || 45||

yudhiShThirastu madreshamabhyadhAvadamarShitaH |
svayaM sa~nchodayannashvAndantavarNAnmanojavAn || 46||

tatrAdbhutamapashyAma kuntIputre yudhiShThire |
purA bhUtvA mRRidurdAnto yattadA dAruNo.abhavat || 47||

vivRRitAkShashcha kaunteyo vepamAnashcha manyunA |
chichCheda yodhAnnishitaiH sharaiH shatasahasrashaH || 48||

yAM yAM pratyudyayau senAM tAM tAM jyeShThaH sa pANDavaH |
sharairapAtayadrAjangirInvajrairivottamaiH || 49||

sAshvasUtadhvajarathAnrathinaH pAtayanbahUn |
AkrIDadeko balavAnpavanastoyadAniva || 50||

sAshvArohA.nshcha turagAnpattI.nshchaiva sahasrashaH |
vyapothayata sa~NgrAme kruddho rudraH pashUniva || 51||

shUnyamAyodhanaM kRRitvA sharavarShaiH samantataH |
abhyadravata madreshaM tiShTha shalyeti chAbravIt || 52||

tasya tachcharitaM dRRiShTvA sa~NgrAme bhImakarmaNaH |
vitresustAvakAH sarve shalyastvenaM samabhyayAt || 53||

tatastau tu susa.nrabdhau pradhmApya salilodbhavau |
samAhUya tadAnyonyaM bhartsayantau samIyatuH || 54||

shalyastu sharavarSheNa yudhiShThiramavAkirat |
madrarAjaM cha kaunteyaH sharavarShairavAkirat || 55||

vyadRRishyetAM tadA rAjanka~NkapatribhirAhave |
udbhinnarudhirau shUrau madrarAjayudhiShThirau || 56||

puShpitAviva rejAte vane shalmaliki.nshukA |
dIpyamAnau mahAtmAnau prANayoryuddhadurmadau || 57||

dRRiShTvA sarvANi sainyAni nAdhyavasya.nstayorjayam |
hatvA madrAdhipaM pArtho bhokShyate.adya vasundharAm || 58||

shalyo vA pANDavaM hatvA dadyAdduryodhanAya gAm |
itIva nishchayo nAbhUdyodhAnAM tatra bhArata || 59||

pradakShiNamabhUtsarvaM dharmarAjasya yudhyataH || 60||
tataH sharashataM shalyo mumochAshu yudhiShThire |
dhanushchAsya shitAgreNa bANena nirakRRintata || 61||

so.anyatkArmukamAdAya shalyaM sharashataistribhiH |
avidhyatkArmukaM chAsya kShureNa nirakRRintata || 62||

athAsya nijaghAnAshvA.nshchaturo nataparvabhiH |
dvAbhyAmatha shitAgrAbhyAmubhau cha pArShNisArathI || 63||

tato.asya dIpyamAnena pItena nishitena cha |
pramukhe vartamAnasya bhallenApAharaddhvajam || 64||

tataH prabhagnaM tatsainyaM dauryodhanamari.ndama || 64||

tato madrAdhipaM drauNirabhyadhAvattathAkRRitam |
Aropya chainaM svarathaM tvaramANaH pradudruve || 65||

muhUrtamiva tau gatvA nardamAne yudhiShThire |
sthitvA tato madrapatiranyaM syandanamAsthitaH || 66||

vidhivatkalpitaM shubhraM mahAmbudaninAdinam |
sajjayantropakaraNaM dviShatAM romaharShaNam || 67||

\hrule

\medskip
                  16
\medskip

sa~njaya uvAcha||

athAnyaddhanurAdAya balavadvegavattaram |
yudhiShThiraM madrapatirviddhvA siMha ivAnadat || 1||

tataH sa sharavarSheNa parjanya iva vRRiShTimAn |
abhyavarShadameyAtmA kShatriyAnkShatriyarShabhaH || 2||

sAtyakiM dashabhirviddhvA bhImasenaM tribhiH sharaiH |
sahadevaM tribhirviddhvA yudhiShThiramapIDayat || 3||

tA.nstAnanyAnmaheShvAsAnsAshvAnsarathaku~njarAn |
ku~njarAnku~njarArohAnashvAnashvaprayAyinaH || 4||

rathA.nshcha rathibhiH sArdhaM jaghAna rathinAM varaH || 4||

bAhU.nshchichCheda cha tathA sAyudhAnketanAni cha |
chakAra cha mahIM yodhaistIrNAM vedIM kushairiva || 5||

tathA tamarisainyAni ghnantaM mRRityumivAntakam |
parivavrurbhRRishaM kruddhAH pANDupA~nchAlasomakAH || 6||

taM bhImasenashcha shineshcha naptA  mAdryAshcha putrau puruShapravIrau |
samAgataM bhImabalena rAj~nA  paryApuranyonyamathAhvayantaH || 7||

tatastu shUrAH samare narendraM  madreshvaraM prApya yudhAM variShTham |
AvArya chainaM samare nRRivIrA  jaghnuH sharaiH patribhirugravegaiH || 8||

sa.nrakShito bhImasenena rAjA  mAdrIsutAbhyAmatha mAdhavena |
madrAdhipaM patribhirugravegaiH  stanAntare dharmasuto nijaghne || 9||

tato raNe tAvakAnAM rathaughAH  samIkShya madrAdhipatiM sharArtam |
paryAvavruH pravarAH sarvashashcha  duryodhanasyAnumate samantAt || 10||

tato drutaM madrajanAdhipo raNe  yudhiShThiraM saptabhirabhyavidhyat |
taM chApi pArtho navabhiH pRRiShatkai rvivyAdha rAja.nstumule mahAtmA || 11||

AkarNapUrNAyatasamprayuktaiH  sharaistadA sa.nyati tailadhautaiH |
anyonyamAchChAdayatAM mahArathau  madrAdhipashchApi yudhiShThirashcha || 12||

tatastu tUrNaM samare mahArathau  parasparasyAntaramIkShamANau |
sharairbhRRishaM vivyadhaturnRRipottamau  mahAbalau shatrubhirapradhRRiShyau || 13||

tayordhanurjyAtalanisvano mahA nmahendravajrAshanitulyanisvanaH |
parasparaM bANagaNairmahAtmanoH  pravarShatormadrapapANDuvIrayoH || 14||

tau cheraturvyAghrashishuprakAshau  mahAvaneShvAmiShagRRiddhinAviva |
viShANinau nAgavarAvivobhau  tatakShatuH sa.nyugajAtadarpau || 15||

tatastu madrAdhipatirmahAtmA  yudhiShThiraM bhImabalaM prasahya |
vivyAdha vIraM hRRidaye.ativegaM  shareNa sUryAgnisamaprabheNa || 16||

tato.atividdho.atha yudhiShThiro.api  susamprayuktena shareNa rAjan |
jaghAna madrAdhipatiM mahAtmA  mudaM cha lebhe RRiShabhaH kurUNAm || 17||

tato muhUrtAdiva pArthivendro  labdhvA sa~nj~nAM krodhasa.nraktanetraH |
shatena pArthaM tvarito jaghAna  sahasranetrapratimaprabhAvaH || 18||

tvara.nstato dharmasuto mahAtmA  shalyasya kruddho navabhiH pRRiShatkaiH |
bhittvA hyurastapanIyaM cha varma  jaghAna ShaDbhistvaparaiH pRRiShatkaiH || 19||

tatastu madrAdhipatiH prahRRiShTo  dhanurvikRRiShya vyasRRijatpRRiShatkAn |
dvAbhyAM kShurAbhyAM cha tathaiva rAj~na shchichCheda chApaM kurupu~Ngavasya || 20||

navaM tato.anyatsamare pragRRihya  rAjA dhanurghorataraM mahAtmA |
shalyaM tu viddhvA nishitaiH samantA dyathA mahendro namuchiM shitAgraiH || 21||

tatastu shalyo navabhiH pRRiShatkai rbhImasya rAj~nashcha yudhiShThirasya |
nikRRitya raukme paTuvarmaNI tayo rvidArayAmAsa bhujau mahAtmA || 22||

tato.apareNa jvalitArkatejasA  kShureNa rAj~no dhanurunmamAtha |
kRRipashcha tasyaiva jaghAna sUtaM  ShaDbhiH sharaiH so.abhimukhaM papAta || 23||

madrAdhipashchApi yudhiShThirasya  sharaishchaturbhirnijaghAna vAhAn |
vAhA.nshcha hatvA vyakaronmahAtmA  yodhakShayaM dharmasutasya rAj~naH || 24||

tathA kRRite rAjani bhImaseno  madrAdhipasyAshu tato mahAtmA |
ChittvA dhanurvegavatA shareNa  dvAbhyAmavidhyatsubhRRishaM narendram || 25||

athApareNAsya jahAra yantuH  kAyAchChiraH saMnahanIyamadhyAt |
jaghAna chAshvA.nshchaturaH sa shIghraM  tathA bhRRishaM kupito bhImasenaH || 26||

tamagraNIH sarvadhanurdharANA mekaM charantaM samare.ativegam |
bhImaH shatena vyakirachCharANAM  mAdrIputraH sahadevastathaiva || 27||

taiH sAyakairmohitaM vIkShya shalyaM  bhImaH sharairasya chakarta varma |
sa bhImasenena nikRRittavarmA  madrAdhipashcharma sahasratAram || 28||

pragRRihya khaDgaM cha rathAnmahAtmA  praskandya kuntIsutamabhyadhAvat |
ChittvA ratheShAM nakulasya so.atha  yudhiShThiraM bhImabalo.abhyadhAvat || 29||

taM chApi rAjAnamathotpatantaM  kruddhaM yathaivAntakamApatantam |
dhRRiShTadyumno draupadeyAH shikhaNDI  shineshcha naptA sahasA parIyuH || 30||

athAsya charmApratimaM nyakRRinta dbhImo mahAtmA dashabhiH pRRiShatkaH |
khaDgaM cha bhallairnichakarta muShTau  nadanprahRRiShTastava sainyamadhye || 31||

tatkarma bhImasya samIkShya hRRiShTA ste pANDavAnAM pravarA rathaughAH |
nAdaM cha chakrurbhRRishamutsmayantaH  sha~NkhA.nshcha dadhmuH shashisaMnikAshAn || 32||

tenAtha shabdena vibhIShaNena  tavAbhitaptaM balamaprahRRiShTam |
svedAbhibhUtaM rudhirokShitA~NgaM  visa~nj~nakalpaM cha tathA viShaNNam || 33||

sa madrarAjaH sahasAvakIrNo  bhImAgragaiH pANDavayodhamukhyaiH |
yudhiShThirasyAbhimukhaM javena  siMho yathA mRRigahetoH prayAtaH || 34||

sa dharmarAjo nihatAshvasUtaM  krodhena dIptajvalanaprakAsham |
dRRiShTvA tu madrAdhipatiM sa tUrNaM  samabhyadhAvattamariM balena || 35||

govindavAkyaM tvaritaM vichintya  dadhre matiM shalyavinAshanAya |
sa dharmarAjo nihatAshvasUte  rathe tiShTha~nshaktimevAbhikA~NkShan || 36||

tachchApi shalyasya nishamya karma  mahAtmano bhAgamathAvashiShTam |
smRRitvA manaH shalyavadhe yatAtmA  yathoktamindrAvarajasya chakre || 37||

sa dharmarAjo maNihemadaNDAM  jagrAha shaktiM kanakaprakAshAm |
netre cha dIpte sahasA vivRRitya  madrAdhipaM kruddhamanA niraikShat || 38||

nirIkShito vai naradeva rAj~nA  pUtAtmanA nirhRRitakalmaSheNa |
abhUnna yadbhasmasAnmadrarAja stadadbhutaM me pratibhAti rAjan || 39||

tatastu shaktiM ruchirogradaNDAM  maNipravAlojjvalitAM pradIptAm |
chikShepa vegAtsubhRRishaM mahAtmA  madrAdhipAya pravaraH kurUNAm || 40||

dIptAmathainAM mahatA balena  savisphuli~NgAM sahasA patantIm |
praikShanta sarve kuravaH sametA  yathA yugAnte mahatImivolkAm || 41||

tAM kAlarAtrImiva pAshahastAM  yamasya dhAtrImiva chograrUpAm |
sabrahmadaNDapratimAmamoghAM  sasarja yatto yudhi dharmarAjaH || 42||

gandhasragagryAsanapAnabhojanai rabhyarchitAM pANDusutaiH prayatnAt |
sa.nvartakAgnipratimAM jvalantIM  kRRityAmatharvA~NgirasImivogrAm || 43||

IshAnahetoH pratinirmitAM tAM  tvaShTrA ripUNAmasudehabhakShAm |
bhUmyantarikShAdijalAshayAni  prasahya bhUtAni nihantumIshAm || 44||

ghaNTApatAkAmaNivajrabhAjaM  vaiDUryachitrAM tapanIyadaNDAm |
tvaShTrA prayatnAnniyamena kL^iptAM  brahmadviShAmantakarImamoghAm || 45||

balaprayatnAdadhirUDhavegAM  mantraishcha ghorairabhimantrayitvA |
sasarja mArgeNa cha tAM pareNa  vadhAya madrAdhipatestadAnIm || 46||

hato.asyasAvityabhigarjamAno  rudro.antakAyAntakaraM yatheShum |
prasArya bAhuM sudRRiDhaM supANiM  krodhena nRRityanniva dharmarAjaH || 47||

tAM sarvashaktyA prahitAM sa shaktiM  yudhiShThireNAprativAryavIryAm |
pratigrahAyAbhinanarda shalyaH  samyagghutAmagnirivAjyadhArAm || 48||

sA tasya marmANi vidArya shubhra muro vishAlaM cha tathaiva varma |
vivesha gAM toyamivAprasaktA  yasho vishAlaM nRRipaterdahantI || 49||

nAsAkShikarNAsyaviniHsRRitena  prasyandatA cha vraNasambhavena |
sa.nsiktagAtro rudhireNa so.abhU tkrau~ncho yathA skandahato mahAdriH || 50||

prasArya bAhU sa rathAdgato gAM  sa~nChinnavarmA kurunandanena |
mahendravAhapratimo mahAtmA  vajrAhataM shRRi~NgamivAchalasya || 51||

bAhU prasAryAbhimukho dharmarAjasya madrarAT |
tato nipatito bhUmAvindradhvaja ivochChritaH || 52||

sa tathA bhinnasarvA~Ngo rudhireNa samukShitaH |
pratyudgata iva premNA bhUmyA sa narapu~NgavaH || 53||

priyayA kAntayA kAntaH patamAna ivorasi |
chiraM bhuktvA vasumatIM priyAM kAntAmiva prabhuH || 54||

sarvaira~NgaiH samAshliShya prasupta iva so.abhavat || 54||

dharmye dharmAtmanA yuddhe nihato dharmasUnunA |
samyagghuta iva sviShTaH prashAnto.agnirivAdhvare || 55||

shaktyA vibhinnahRRidayaM vipraviddhAyudhadhvajam |
sa.nshAntamapi madreshaM lakShmIrnaiva vyamu~nchata || 56||

tato yudhiShThirashchApamAdAyendradhanuShprabham |
vyadhamaddviShataH sa~Nkhye khagarADiva pannagAn || 57||

dehAsUnnishitairbhallai ripUNAM nAshayankShaNAt || 57||

tataH pArthasya bANaughairAvRRitAH sainikAstava |
nimIlitAkShAH kShiNvanto bhRRishamanyonyamarditAH || 58||

saMnyastakavachA dehairvipatrAyudhajIvitAH || 58||

tataH shalye nipatite madrarAjAnujo yuvA |
bhrAtuH sarvairguNaistulyo rathI pANDavamabhyayAt || 59||

vivyAdha cha narashreShTho nArAchairbahubhistvaran |
hatasyApachitiM bhrAtushchikIrShuryuddhadurmadaH || 60||

taM vivyAdhAshugaiH ShaDbhirdharmarAjastvaranniva |
kArmukaM chAsya chichCheda kShurAbhyAM dhvajameva cha || 61||

tato.asya dIpyamAnena sudRRiDhena shitena cha |
pramukhe vartamAnasya bhallenApAharachChiraH || 62||

sakuNDalaM taddadRRishe patamAnaM shiro rathAt |
puNyakShayamiva prApya patantaM svargavAsinam || 63||

tasyApakRRiShTashIrShaM tachCharIraM patitaM rathAt |
rudhireNAvasiktA~NgaM dRRiShTvA sainyamabhajyata || 64||

vichitrakavache tasminhate madranRRipAnuje |
hAhAkAraM vikurvANAH kuravo vipradudruvuH || 65||

shalyAnujaM hataM dRRiShTvA tAvakAstyaktajIvitAH |
vitresuH pANDavabhayAdrajodhvastAstathA bhRRisham || 66||

tA.nstathA bhajyatastrastAnkauravAnbharatarShabha |
shinernaptA kiranbANairabhyavartata sAtyakiH || 67||

tamAyAntaM maheShvAsamaprasahyaM durAsadam |
hArdikyastvarito rAjanpratyagRRihNAdabhItavat || 68||

tau sametau mahAtmAnau vArShNeyAvaparAjitau |
hArdikyaH sAtyakishchaiva siMhAviva madotkaTau || 69||

iShubhirvimalAbhAsaishChAdayantau parasparam |
archirbhiriva sUryasya divAkarasamaprabhau || 70||

chApamArgabaloddhUtAnmArgaNAnvRRiShNisiMhayoH |
AkAshe samapashyAma pata~NgAniva shIghragAn || 71||

sAtyakiM dashabhirviddhvA hayA.nshchAsya tribhiH sharaiH |
chApamekena chichCheda hArdikyo nataparvaNA || 72||

tannikRRittaM dhanuH shreShThamapAsya shinipu~NgavaH |
anyadAdatta vegena vegavattaramAyudham || 73||

tadAdAya dhanuH shreShThaM variShThaH sarvadhanvinAm |
hArdikyaM dashabhirbANaiH pratyavidhyatstanAntare || 74||

tato rathaM yugeShAM cha ChittvA bhallaiH susa.nyataiH |
ashvA.nstasyAvadhIttUrNamubhau cha pArShNisArathI || 75||

madrarAje hate rAjanvirathe kRRitavarmaNi |
duryodhanabalaM sarvaM punarAsItparA~Nmukham || 76||

tatpare nAvabudhyanta sainyena rajasA vRRite |
balaM tu hatabhUyiShThaM tattadAsItparA~Nmukham || 77||

tato muhUrtAtte.apashyanrajo bhaumaM samutthitam |
vividhaiH shoNitasrAvaiH prashAntaM puruSharShabha || 78||

tato duryodhano dRRiShTvA bhagnaM svabalamantikAt |
javenApatataH pArthAnekaH sarvAnavArayat || 79||

pANDavAnsarathAndRRiShTvA dhRRiShTadyumnaM cha pArShatam |
AnartaM cha durAdharShaM shitairbANairavAkirat || 80||

taM pare nAbhyavartanta martyA mRRityumivAgatam |
athAnyaM rathamAsthAya hArdikyo.api nyavartata || 81||

tato yudhiShThiro rAjA tvaramANo mahArathaH |
chaturbhirnijaghAnAshvAnpatribhiH kRRitavarmaNaH || 82||

vivyAdha gautamaM chApi ShaDbhirbhallaiH sutejanaiH || 82||

ashvatthAmA tato rAj~nA hatAshvaM virathIkRRitam |
samapovAha hArdikyaM svarathena yudhiShThirAt || 83||

tataH shAradvato.aShTAbhiH pratyavidhyadyudhiShThiram |
vivyAdha chAshvAnnishitaistasyAShTAbhiH shilImukhaiH || 84||

evametanmahArAja yuddhasheShamavartata |
tava durmantrite rAjansahaputrasya bhArata || 85||

tasminmaheShvAsavare vishaste  sa~NgrAmamadhye kurupu~Ngavena |
pArthAH sametAH paramaprahRRiShTAH  sha~NkhAnpradadhmurhatamIkShya shalyam || 86||

yudhiShThiraM cha prashasha.nsurAjau  purA surA vRRitravadhe yathendram |
chakrushcha nAnAvidhavAdyashabdA nninAdayanto vasudhAM samantAt || 87||

\hrule

\medskip
              hradapraveshaparva
                  17
\medskip

sa~njaya uvAcha||

shalye tu nihate rAjanmadrarAjapadAnugAH |
rathAH saptashatA vIrA niryayurmahato balAt || 1||

duryodhanastu dviradamAruhyAchalasaMnibham |
ChatreNa dhriyamANena vIjyamAnashcha chAmaraiH || 2||

na gantavyaM na gantavyamiti madrAnavArayat || 2||

duryodhanena te vIrA vAryamANAH punaH punaH |
yudhiShThiraM jighA.nsantaH pANDUnAM prAvishanbalam || 3||

te tu shUrA mahArAja kRRitachittAH sma yodhane |
dhanuHshabdaM mahatkRRitvA sahAyudhyanta pANDavaiH || 4||

shrutvA tu nihataM shalyaM dharmaputraM cha pIDitam |
madrarAjapriye yuktairmadrakANAM mahArathaiH || 5||

AjagAma tataH pArtho gANDIvaM vikShipandhanuH |
pUrayanrathaghoSheNa dishaH sarvA mahArathaH || 6||

tato.arjunashcha bhImashcha mAdrIputrau cha pANDavau |
sAtyakishcha naravyAghro draupadeyAshcha sarvashaH || 7||

dhRRiShTadyumnaH shikhaNDI cha pA~nchAlAH saha somakaiH |
yudhiShThiraM parIpsantaH samantAtparyavArayan || 8||

te samantAtparivRRitAH pANDavaiH puruSharShabhAH |
kShobhayanti sma tAM senAM makarAH sAgaraM yathA || 9||

purovAtena ga~Ngeva kShobhyamAnA mahAnadI |
akShobhyata tadA rAjanpANDUnAM dhvajinI punaH || 10||

praskandya senAM mahatIM tyaktAtmAno mahArathAH |
vRRikShAniva mahAvAtAH kampayanti sma tAvakAH || 11||

bahavashchukrushustatra kva sa rAjA yudhiShThiraH |
bhrAtaro vAsya te shUrA dRRishyante neha kechana || 12||

pA~nchAlAnAM mahAvIryAH shikhaNDI cha mahArathaH |
dhRRiShTadyumno.atha shaineyo draupadeyAshcha sarvashaH || 13||

evaM tAnvAdinaH shUrAndraupadeyA mahArathAH |
abhyaghnanyuyudhAnashcha madrarAjapadAnugAn || 14||

chakrairvimathitaiH kechitkechichChinnairmahAdhvajaiH |
pratyadRRishyanta samare tAvakA nihatAH paraiH || 15||

Alokya pANDavAnyuddhe yodhA rAjansamantataH |
vAryamANA yayurvegAttava putreNa bhArata || 16||

duryodhanastu tAnvIrAnvArayAmAsa sAntvayan |
na chAsya shAsanaM kashchittatra chakre mahArathaH || 17||

tato gAndhArarAjasya putraH shakunirabravIt |
duryodhanaM mahArAja vachanaM vachanakShamaH || 18||

kiM naH samprekShamANAnAM madrANAM hanyate balam |
na yuktametatsamare tvayi tiShThati bhArata || 19||

sahitairnAma yoddhavyamityeSha samayaH kRRitaH |
atha kasmAtparAneva ghnato marShayase nRRipa || 20||

duryodhana uvAcha||

vAryamANA mayA pUrvaM naite chakrurvacho mama |
ete hi nihatAH sarve praskannAH pANDuvAhinIm || 21||

shakuniruvAcha||

na bhartuH shAsanaM vIrA raNe kurvantyamarShitAH |
alaM kroddhuM tathaiteShAM nAyaM kAla upekShitum || 22||

yAmaH sarve.atra sambhUya savAjirathaku~njarAH |
paritrAtuM maheShvAsAnmadrarAjapadAnugAn || 23||

anyonyaM parirakShAmo yatnena mahatA nRRipa |
evaM sarve.anusa~nchintya prayayuryatra sainikAH || 24||

sa~njaya uvAcha||

evamuktastato rAjA balena mahatA vRRitaH |
prayayau siMhanAdena kampayanvai vasundharAm || 25||

hata vidhyata gRRihNIta praharadhvaM nikRRintata |
ityAsIttumulaH shabdastava sainyasya bhArata || 26||

pANDavAstu raNe dRRiShTvA madrarAjapadAnugAn |
sahitAnabhyavartanta gulmamAsthAya madhyamam || 27||

te muhUrtAdraNe vIrA hastAhastaM vishAM pate |
nihatAH pratyadRRishyanta madrarAjapadAnugAH || 28||

tato naH samprayAtAnAM hatAmitrAstarasvinaH |
hRRiShTAH kilakilAshabdamakurvansahitAH pare || 29||

athotthitAni ruNDAni samadRRishyanta sarvashaH |
papAta mahatI cholkA madhyenAdityamaNDalam || 30||

rathairbhagnairyugAkShaishcha nihataishcha mahArathaiH |
ashvairnipatitaishchaiva sa~nChannAbhUdvasundharA || 31||

vAtAyamAnaisturagairyugAsaktaistura~NgamaiH |
adRRishyanta mahArAja yodhAstatra raNAjire || 32||

bhagnachakrAnrathAnkechidavaha.nsturagA raNe |
rathArdhaM kechidAdAya disho dasha vibabhramuH || 33||

tatra tatra cha dRRishyante yoktraiH shliShTAH sma vAjinaH || 33||

rathinaH patamAnAshcha vyadRRishyanta narottama |
gaganAtprachyutAH siddhAH puNyAnAmiva sa~NkShaye || 34||

nihateShu cha shUreShu madrarAjAnugeShu cha |
asmAnApatatashchApi dRRiShTvA pArthA mahArathAH || 35||

abhyavartanta vegena jayagRRidhrAH prahAriNaH |
bANashabdaravAnkRRitvA vimishrA~nsha~NkhanisvanaiH || 36||

asmA.nstu punarAsAdya labdhalakShAH prahAriNaH |
sharAsanAni dhunvAnAH siMhanAdAnprachukrushuH || 37||

tato hatamabhiprekShya madrarAjabalaM mahat |
madrarAjaM cha samare dRRiShTvA shUraM nipAtitam || 38||

duryodhanabalaM sarvaM punarAsItparA~Nmukham || 38||

vadhyamAnaM mahArAja pANDavairjitakAshibhiH |
disho bheje.atha sambhrAntaM trAsitaM dRRiDhadhanvibhiH || 39||

\hrule

\medskip
                  18
\medskip

sa~njaya uvAcha||

pAtite yudhi durdharShe madrarAje mahArathe |
tAvakAstava putrAshcha prAyasho vimukhAbhavan || 1||

vaNijo nAvi bhinnAyAM yathAgAdhe.aplave.arNave |
apAre pAramichChanto hate shUre mahAtmani || 2||

madrarAje mahArAja vitrastAH sharavikShatAH |
anAthA nAthamichChanto mRRigAH siMhArditA iva || 3||

vRRiShA yathA bhagnashRRi~NgAH shIrNadantA gajA iva |
madhyAhne pratyapAyAma nirjitA dharmasUnunA || 4||

na sandhAtumanIkAni na cha rAjanparAkrame |
AsIdbuddhirhate shalye tava yodhasya kasyachit || 5||

bhIShme droNe cha nihate sUtaputre cha bhArata |
yadduHkhaM tava yodhAnAM bhayaM chAsIdvishAM pate || 6||

tadbhayaM sa cha naH shoko bhUya evAbhyavartata || 6||

nirAshAshcha jaye tasminhate shalye mahArathe |
hatapravIrA vidhvastA vikRRittAshcha shitaiH sharaiH || 7||

madrarAje hate rAjanyodhAste prAdravanbhayAt || 7||

ashvAnanye gajAnanye rathAnanye mahArathAH |
Aruhya javasampannAH pAdAtAH prAdravanbhayAt || 8||

dvisAhasrAshcha mAta~NgA girirUpAH prahAriNaH |
samprAdravanhate shalye a~NkushA~NguShThachoditAH || 9||

te raNAdbharatashreShTha tAvakAH prAdravandishaH |
dhAvantashchApyadRRishyanta shvasamAnAH sharAturAH || 10||

tAnprabhagnAndrutAndRRiShTvA hatotsAhAnparAjitAn |
abhyadravanta pA~nchAlAH pANDavAshcha jayaiShiNaH || 11||

bANashabdaravashchApi siMhanAdashcha puShkalaH |
sha~Nkhashabdashcha shUrANAM dAruNaH samapadyata || 12||

dRRiShTvA tu kauravaM sainyaM bhayatrastaM pravidrutam |
anyonyaM samabhAShanta pA~nchAlAH pANDavaiH saha || 13||

adya rAjA satyadhRRitirjitAmitro yudhiShThiraH |
adya duryodhano hIno dIptayA nRRipatishriyA || 14||

adya shrutvA hataM putraM dhRRitarAShTro janeshvaraH |
niHsa~nj~naH patito bhUmau kilbiShaM pratipadyatAm || 15||

adya jAnAtu kaunteyaM samarthaM sarvadhanvinAm |
adyAtmAnaM cha durmedhA garhayiShyati pApakRRit || 16||

adya kShatturvachaH satyaM smaratAM bruvato hitam || 16||

adyaprabhRRiti pArthA.nshcha preShyabhUta upAcharan |
vijAnAtu nRRipo duHkhaM yatprAptaM pANDunandanaiH || 17||

adya kRRiShNasya mAhAtmyaM jAnAtu sa mahIpatiH |
adyArjunadhanurghoShaM ghoraM jAnAtu sa.nyuge || 18||

astrANAM cha balaM sarvaM bAhvoshcha balamAhave |
adya j~nAsyati bhImasya balaM ghoraM mahAtmanaH || 19||

hate duryodhane yuddhe shakreNevAsure maye |
yatkRRitaM bhImasenena duHshAsanavadhe tadA || 20||

nAnyaH kartAsti loke tadRRite bhImaM mahAbalam || 20||

jAnItAmadya jyeShThasya pANDavasya parAkramam |
madrarAjaM hataM shrutvA devairapi suduHsaham || 21||

adya j~nAsyati sa~NgrAme mAdrIputrau mahAbalau |
nihate saubale shUre gAndhAreShu cha sarvashaH || 22||

kathaM teShAM jayo na syAdyeShAM yoddhA dhana~njayaH |
sAtyakirbhImasenashcha dhRRiShTadyumnashcha pArShataH || 23||

draupadyAstanayAH pa~ncha mAdrIputrau cha pANDavau |
shikhaNDI cha maheShvAso rAjA chaiva yudhiShThiraH || 24||

yeShAM cha jagatAM nAtho nAthaH kRRiShNo janArdanaH |
kathaM teShAM jayo na syAdyeShAM dharmo vyapAshrayaH || 25||

bhIShmaM droNaM cha karNaM cha madrarAjAnameva cha |
tathAnyAnnRRipatInvIrA~nshatasho.atha sahasrashaH || 26||

ko.anyaH shakto raNe jetumRRite pArthaM yudhiShThiram |
yasya nAtho hRRiShIkeshaH sadA dharmayashonidhiH || 27||

ityevaM vadamAnAste harSheNa mahatA yutAH |
prabhagnA.nstAvakAnrAjansRRi~njayAH pRRiShThato.anvayuH || 28||

dhana~njayo rathAnIkamabhyavartata vIryavAn |
mAdrIputrau cha shakuniM sAtyakishcha mahArathaH || 29||

tAnprekShya dravataH sarvAnbhImasenabhayArditAn |
duryodhanastadA sUtamabravIdutsmayanniva || 30||

na mAtikramate pArtho dhanuShpANimavasthitam |
jaghane sarvasainyAnAM mamAshvAnpratipAdaya || 31||

jaghane yudhyamAnaM hi kaunteyo mAM dhana~njayaH |
notsahetAbhyatikrAntuM velAmiva mahodadhiH || 32||

pashya sainyaM mahatsUta pANDavaiH samabhidrutam |
sainyareNuM samuddhUtaM pashyasvainaM samantataH || 33||

siMhanAdA.nshcha bahushaH shRRiNu ghorAnbhayAnakAn |
tasmAdyAhi shanaiH sUta jaghanaM paripAlaya || 34||

mayi sthite cha samare niruddheShu cha pANDuShu |
punarAvartate tUrNaM mAmakaM balamojasA || 35||

tachChrutvA tava putrasya shUrAgryasadRRishaM vachaH |
sArathirhemasa~nChannA~nshanairashvAnachodayat || 36||

gajAshvarathibhirhInAstyaktAtmAnaH padAtayaH |
ekavi.nshatisAhasrAH sa.nyugAyAvatasthire || 37||

nAnAdeshasamudbhUtA nAnAra~njitavAsasaH |
avasthitAstadA yodhAH prArthayanto mahadyashaH || 38||

teShAmApatatAM tatra saMhRRiShTAnAM parasparam |
saMmardaH sumahA~njaj~ne ghorarUpo bhayAnakaH || 39||

bhImasenaM tadA rAjandhRRiShTadyumnaM cha pArShatam |
balena chatura~NgeNa nAnAdeshyA nyavArayan || 40||

bhImamevAbhyavartanta raNe.anye tu padAtayaH |
prakShveDyAsphoTya saMhRRiShTA vIralokaM yiyAsavaH || 41||

AsAdya bhImasenaM tu sa.nrabdhA yuddhadurmadAH |
dhArtarAShTrA vinedurhi nAnyAM chAkathayankathAm || 42||

parivArya raNe bhImaM nijaghnuste samantataH || 42||

sa vadhyamAnaH samare padAtigaNasa.nvRRitaH |
na chachAla rathopasthe mainAka iva parvataH || 43||

te tu kruddhA mahArAja pANDavasya mahAratham |
nigrahItuM prachakrurhi yodhA.nshchAnyAnavArayan || 44||

akrudhyata raNe bhImastaistadA paryavasthitaiH |
so.avatIrya rathAttUrNaM padAtiH samavasthitaH || 45||

jAtarUpaparichChannAM pragRRihya mahatIM gadAm |
avadhIttAvakAnyodhAndaNDapANirivAntakaH || 46||

rathAshvadvipahInA.nstu tAnbhImo gadayA balI |
ekavi.nshatisAhasrAnpadAtInavapothayat || 47||

hatvA tatpuruShAnIkaM bhImaH satyaparAkramaH |
dhRRiShTadyumnaM puraskRRitya nachirAtpratyadRRishyata || 48||

pAdAtA nihatA bhUmau shishyire rudhirokShitAH |
sambhagnA iva vAtena karNikArAH supuShpitAH || 49||

nAnApuShpasrajopetA nAnAkuNDaladhAriNaH |
nAnAjAtyA hatAstatra nAnAdeshasamAgatAH || 50||

patAkAdhvajasa~nChannaM padAtInAM mahadbalam |
nikRRittaM vibabhau tatra ghorarUpaM bhayAnakam || 51||

yudhiShThirapurogAstu sarvasainyamahArathAH |
abhyadhAvanmahAtmAnaM putraM duryodhanaM tava || 52||

te sarve tAvakAndRRiShTvA maheShvAsAnparA~NmukhAn |
nAbhyavartanta te putraM veleva makarAlayam || 53||

tadadbhutamapashyAma tava putrasya pauruSham |
yadekaM sahitAH pArthA na shekurativartitum || 54||

nAtidUrApayAtaM tu kRRitabuddhiM palAyane |
duryodhanaH svakaM sainyamabravIdbhRRishavikShatam || 55||

na taM deshaM prapashyAmi pRRithivyAM parvateShu vA |
yatra yAtAnna vo hanyuH pANDavAH kiM sRRitena vaH || 56||

alpaM cha balameteShAM kRRiShNau cha bhRRishavikShatau |
yadi sarve.atra tiShThAmo dhruvo no vijayo bhavet || 57||

viprayAtA.nstu vo bhinnAnpANDavAH kRRitakilbiShAn |
anusRRitya haniShyanti shreyo naH samare sthitam || 58||

shRRiNudhvaM kShatriyAH sarve yAvantaH stha samAgatAH |
yadA shUraM cha bhIruM cha mArayatyantakaH sadA || 59||

ko nu mUDho na yudhyeta puruShaH kShatriyabruvaH || 59||

shreyo no bhImasenasya kruddhasya pramukhe sthitam |
sukhaH sA~NgrAmiko mRRityuH kShatradharmeNa yudhyatAm || 60||

jitveha sukhamApnoti hataH pretya mahatphalam || 60||

na yuddhadharmAchChreyAnvai panthAH svargasya kauravAH |
achireNa jitA.NllokAnhato yuddhe samashnute || 61||

shrutvA tu vachanaM tasya pUjayitvA cha pArthivAH |
punarevAnvavartanta pANDavAnAtatAyinaH || 62||

tAnApatata evAshu vyUDhAnIkAH prahAriNaH |
pratyudyayustadA pArthA jayagRRidhrAH prahAriNaH || 63||

dhana~njayo rathenAjAvabhyavartata vIryavAn |
vishrutaM triShu lokeShu gANDIvaM vikShipandhanuH || 64||

mAdrIputrau cha shakuniM sAtyakishcha mahAbalaH |
javenAbhyapatanhRRiShTA yato vai tAvakaM balam || 65||

\hrule

\medskip
                  19
\medskip

sa~njaya uvAcha||

saMnivRRitte balaughe tu shAlvo mlechChagaNAdhipaH |
abhyavartata sa~NkruddhaH pANDUnAM sumahadbalam || 1||

AsthAya sumahAnAgaM prabhinnaM parvatopamam |
dRRiptamairAvataprakhyamamitragaNamardanam || 2||

yo.asau mahAbhadrakulaprasUtaH  supUjito dhArtarAShTreNa nityam |
sukalpitaH shAstravinishchayaj~naiH  sadopavAhyaH samareShu rAjan || 3||

tamAsthito rAjavaro babhUva  yathodayasthaH savitA kShapAnte |
sa tena nAgapravareNa rAja nnabhyudyayau pANDusutAnsamantAt || 4||

shitaiH pRRiShatkairvidadAra chApi  mahendravajrapratimaiH sughoraiH || 4||

tataH sharAnvai sRRijato mahAraNe  yodhA.nshcha rAjannayato yamAya |
nAsyAntaraM dadRRishuH sve pare vA  yathA purA vajradharasya daityAH || 5||

te pANDavAH somakAH sRRi~njayAshcha  tameva nAgaM dadRRishuH samantAt |
sahasrasho vai vicharantamekaM  yathA mahendrasya gajaM samIpe || 6||

sa.ndrAvyamANaM tu balaM pareShAM  parItakalpaM vibabhau samantAt |
naivAvatasthe samare bhRRishaM bhayA dvimardamAnaM tu parasparaM tadA || 7||

tataH prabhagnA sahasA mahAchamUH  sA pANDavI tena narAdhipena |
dishashchatasraH sahasA pradhAvitA  gajendravegaM tamapArayantI || 8||

dRRiShTvA cha tAM vegavatA prabhagnAM  sarve tvadIyA yudhi yodhamukhyAH |
apUjaya.nstatra narAdhipaM taM  dadhmushcha sha~NkhA~nshashisaMnikAshAn || 9||

shrutvA ninAdaM tvatha kauravANAM  harShAdvimuktaM saha sha~NkhashabdaiH |
senApatiH pANDavasRRi~njayAnAM  pA~nchAlaputro na mamarSha roShAt || 10||

tatastu taM vai dviradaM mahAtmA  pratyudyayau tvaramANo jayAya |
jambho yathA shakrasamAgame vai  nAgendramairAvaNamindravAhyam || 11||

tamApatantaM sahasA tu dRRiShTvA  pA~nchAlarAjaM yudhi rAjasiMhaH |
taM vai dvipaM preShayAmAsa tUrNaM  vadhAya rAjandrupadAtmajasya || 12||

sa taM dvipaM sahasAbhyApatanta mavidhyadarkapratimaiH pRRiShatkaiH |
karmAradhautairnishitairjvaladbhi rnArAchamukhyaistribhirugravegaiH || 13||

tato.aparAnpa~ncha shitAnmahAtmA  nArAchamukhyAnvisasarja kumbhe |
sa taistu viddhaH paramadvipo raNe  tadA parAvRRitya bhRRishaM pradudruve || 14||

taM nAgarAjaM sahasA praNunnaM  vidrAvyamANaM cha nigRRihya shAlvaH |
tottrA~NkushaiH preShayAmAsa tUrNaM  pA~nchAlarAjasya rathaM pradishya || 15||

dRRiShTvApatantaM sahasA tu nAgaM  dhRRiShTadyumnaH svarathAchChIghrameva |
gadAM pragRRihyAshu javena vIro  bhUmiM prapanno bhayavihvalA~NgaH || 16||

sa taM rathaM hemavibhUShitA~NgaM  sAshvaM sasUtaM sahasA vimRRidya |
utkShipya hastena tadA mahAdvipo  vipothayAmAsa vasundharAtale || 17||

pA~nchAlarAjasya sutaM sa dRRiShTvA  tadArditaM nAgavareNa tena |
tamabhyadhAvatsahasA javena  bhImaH shikhaNDI cha shineshcha naptA || 18||

sharaishcha vegaM sahasA nigRRihya  tasyAbhito.abhyApatato gajasya |
sa sa~NgRRihIto rathibhirgajo vai  chachAla tairvAryamANashcha sa~Nkhye || 19||

tataH pRRiShatkAnpravavarSha rAjA  sUryo yathA rashmijAlaM samantAt |
tenAshugairvadhyamAnA rathaughAH  pradudruvustatra tatastu sarve || 20||

tatkarma shAlvasya samIkShya sarve  pA~nchAlamatsyA nRRipa sRRi~njayAshcha |
hAhAkArairnAdayantaH sma yuddhe  dvipaM samantAdrurudhurnarAgryAH || 21||

pA~nchAlarAjastvaritastu shUro  gadAM pragRRihyAchalashRRi~NgakalpAm |
asambhramaM bhArata shatrughAtI  javena vIro.anusasAra nAgam || 22||

tato.atha nAgaM dharaNIdharAbhaM  madaM sravantaM jaladaprakAsham |
gadAM samAvidhya bhRRishaM jaghAna  pA~nchAlarAjasya sutastarasvI || 23||

sa bhinnakumbhaH sahasA vinadya  mukhAtprabhUtaM kShatajaM vimu~nchan |
papAta nAgo dharaNIdharAbhaH  kShitiprakampAchchalito yathAdriH || 24||

nipAtyamAne tu tadA gajendre  hAhAkRRite tava putrasya sainye |
sa shAlvarAjasya shinipravIro  jahAra bhallena shiraH shitena || 25||

hRRitottamA~Ngo yudhi sAtvatena  papAta bhUmau saha nAgarAj~nA |
yathAdrishRRi~NgaM sumahatpraNunnaM  vajreNa devAdhipachoditena || 26||

\hrule

\medskip
                  20
\medskip

sa~njaya uvAcha||

tasmi.nstu nihate shUre shAlve samitishobhane |
tavAbhajyadbalaM vegAdvAteneva mahAdrumaH || 1||

tatprabhagnaM balaM dRRiShTvA kRRitavarmA mahArathaH |
dadhAra samare shUraH shatrusainyaM mahAbalaH || 2||

saMnivRRittAstu te shUrA dRRiShTvA sAtvatamAhave |
shailopamaM sthitaM rAjankIryamANaM sharairyudhi || 3||

tataH pravavRRite yuddhaM kurUNAM pANDavaiH saha |
nivRRittAnAM mahArAja mRRityuM kRRitvA nivartanam || 4||

tatrAshcharyamabhUdyuddhaM sAtvatasya paraiH saha |
yadeko vArayAmAsa pANDusenAM durAsadAm || 5||

teShAmanyonyasuhRRidAM kRRite karmaNi duShkare |
siMhanAdaH prahRRiShTAnAM divaHspRRiksumahAnabhUt || 6||

tena shabdena vitrastAnpA~nchAlAnbharatarShabha |
shinernaptA mahAbAhuranvapadyata sAtyakiH || 7||

sa samAsAdya rAjAnaM kShemadhUrtiM mahAbalam |
saptabhirnishitairbANairanayadyamasAdanam || 8||

tamAyAntaM mahAbAhuM pravapantaM shitA~nsharAn |
javenAbhyapataddhImAnhArdikyaH shinipu~Ngavam || 9||

tau siMhAviva nardantau dhanvinau rathinAM varau |
anyonyamabhyadhAvetAM shastrapravaradhAriNau || 10||

pANDavAH saha pA~nchAlairyodhAshchAnye nRRipottamAH |
prekShakAH samapadyanta tayoH puruShasiMhayoH || 11||

nArAchairvatsadantaishcha vRRiShNyandhakamahArathau |
abhijaghnaturanyonyaM prahRRiShTAviva ku~njarau || 12||

charantau vividhAnmArgAnhArdikyashinipu~Ngavau |
muhurantardadhAte tau bANavRRiShTyA parasparam || 13||

chApavegabaloddhUtAnmArgaNAnvRRiShNisiMhayoH |
AkAshe samapashyAma pata~NgAniva shIghragAn || 14||

tamekaM satyakarmANamAsAdya hRRidikAtmajaH |
avidhyannishitairbANaishchaturbhishchaturo hayAn || 15||

sa dIrghabAhuH sa~NkruddhastottrArdita iva dvipaH |
aShTAbhiH kRRitavarmANamavidhyatparameShubhiH || 16||

tataH pUrNAyatotsRRiShTaiH kRRitavarmA shilAshitaiH |
sAtyakiM tribhirAhatya dhanurekena chichChide || 17||

nikRRittaM taddhanuHshreShThamapAsya shinipu~NgavaH |
anyadAdatta vegena shaineyaH sasharaM dhanuH || 18||

tadAdAya dhanuHshreShThaM variShThaH sarvadhanvinAm |
Aropya cha mahAvIryo mahAbuddhirmahAbalaH || 19||

amRRiShyamANo dhanuShashChedanaM kRRitavarmaNA |
kupito.atirathaH shIghraM kRRitavarmANamabhyayAt || 20||

tataH sunishitairbANairdashabhiH shinipu~NgavaH |
jaghAna sUtamashvA.nshcha dhvajaM cha kRRitavarmaNaH || 21||

tato rAjanmaheShvAsaH kRRitavarmA mahArathaH |
hatAshvasUtaM samprekShya rathaM hemapariShkRRitam || 22||

roSheNa mahatAviShTaH shUlamudyamya mAriSha |
chikShepa bhujavegena jighA.nsuH shinipu~Ngavam || 23||

tachChUlaM sAtvato hyAjau nirbhidya nishitaiH sharaiH |
chUrNitaM pAtayAmAsa mohayanniva mAdhavam || 24||

tato.apareNa bhallena hRRidyenaM samatADayat || 24||

sa yuddhe yuyudhAnena hatAshvo hatasArathiH |
kRRitavarmA kRRitAstreNa dharaNImanvapadyata || 25||

tasminsAtyakinA vIre dvairathe virathIkRRite |
samapadyata sarveShAM sainyAnAM sumahadbhayam || 26||

putrasya tava chAtyarthaM viShAdaH samapadyata |
hatasUte hatAshve cha virathe kRRitavarmaNi || 27||

hatAshvaM cha samAlakShya hatasUtamari.ndamam |
abhyadhAvatkRRipo rAja~njighA.nsuH shinipu~Ngavam || 28||

tamAropya rathopasthe miShatAM sarvadhanvinAm |
apovAha mahAbAhustUrNamAyodhanAdapi || 29||

shaineye.adhiShThite rAjanvirathe kRRitavarmaNi |
duryodhanabalaM sarvaM punarAsItparA~Nmukham || 30||

tatpare nAvabudhyanta sainyena rajasAvRRite |
tAvakAH pradrutA rAjanduryodhanamRRite nRRipam || 31||

duryodhanastu samprekShya bhagnaM svabalamantikAt |
javenAbhyapatattUrNaM sarvA.nshchaiko nyavArayat || 32||

pANDU.nshcha sarvAnsa~Nkruddho dhRRiShTadyumnaM cha pArShatam |
shikhaNDinaM draupadeyAnpA~nchAlAnAM cha ye gaNAH || 33||

kekayAnsomakA.nshchaiva pA~nchAlA.nshchaiva mAriSha |
asambhramaM durAdharShaH shitairastrairavArayat || 34||

atiShThadAhave yattaH putrastava mahAbalaH |
yathA yaj~ne mahAnagnirmantrapUtaH prakAshayan || 35||

taM pare nAbhyavartanta martyA mRRityumivAhave |
athAnyaM rathamAsthAya hArdikyaH samapadyata || 36||

\hrule

\medskip
                  21
\medskip

sa~njaya uvAcha||

putrastu te mahArAja rathastho rathinAM varaH |
durutsaho babhau yuddhe yathA rudraH pratApavAn || 1||

tasya bANasahasraistu prachChannA hyabhavanmahI |
parA.nshcha siShiche bANairdhArAbhiriva parvatAn || 2||

na cha so.asti pumAnkashchitpANDavAnAM mahAhave |
hayo gajo ratho vApi yo.asya bANairavikShataH || 3||

yaM yaM hi samare yodhaM prapashyAmi vishAM pate |
sa sa bANaishchito.abhUdvai putreNa tava bhArata || 4||

yathA sainyena rajasA samuddhUtena vAhinI |
pratyadRRishyata sa~nChannA tathA bANairmahAtmanaH || 5||

bANabhUtAmapashyAma pRRithivIM pRRithivIpate |
duryodhanena prakRRitAM kShiprahastena dhanvinA || 6||

teShu yodhasahasreShu tAvakeShu pareShu cha |
eko duryodhano hyAsItpumAniti matirmama || 7||

tatrAdbhutamapashyAma tava putrasya vikramam |
yadekaM sahitAH pArthA nAtyavartanta bhArata || 8||

yudhiShThiraM shatenAjau vivyAdha bharatarShabha |
bhImasenaM cha saptatyA sahadevaM cha saptabhiH || 9||

nakulaM cha chatuHShaShTyA dhRRiShTadyumnaM cha pa~nchabhiH |
saptabhirdraupadeyA.nshcha tribhirvivyAdha sAtyakim || 10||

dhanushchichCheda bhallena sahadevasya mAriSha || 10||

tadapAsya dhanushChinnaM mAdrIputraH pratApavAn |
abhyadhAvata rAjAnaM pragRRihyAnyanmahaddhanuH || 11||

tato duryodhanaM sa~Nkhye vivyAdha dashabhiH sharaiH || 11||

nakulashcha tato vIro rAjAnaM navabhiH sharaiH |
ghorarUpairmaheShvAso vivyAdha cha nanAda cha || 12||

sAtyakishchApi rAjAnaM shareNAnataparvaNA |
draupadeyAstrisaptatyA dharmarAjashcha saptabhiH || 13||

ashItyA bhImasenashcha sharai rAjAnamArdayat || 13||

samantAtkIryamANastu bANasa~NghairmahAtmabhiH |
na chachAla mahArAja sarvasainyasya pashyataH || 14||

lAghavaM sauShThavaM chApi vIryaM chaiva mahAtmanaH |
ati sarvANi bhUtAni dadRRishuH sarvamAnavAH || 15||

dhArtarAShTrAstu rAjendra yAtvA tu svalpamantaram |
apashyamAnA rAjAnaM paryavartanta da.nshitAH || 16||

teShAmApatatAM ghorastumulaH samajAyata |
kShubdhasya hi samudrasya prAvRRiTkAle yathA nishi || 17||

samAsAdya raNe te tu rAjAnamaparAjitam |
pratyudyayurmaheShvAsAH pANDavAnAtatAyinaH || 18||

bhImasenaM raNe kruddhaM droNaputro nyavArayat |
tato bANairmahArAja pramuktaiH sarvatodisham || 19||

nAj~nAyanta raNe vIrA na dishaH pradishastathA || 19||

tAvubhau krUrakarmANAvubhau bhArata duHsahau |
ghorarUpamayudhyetAM kRRitapratikRRitaiShiNau || 20||

trAsayantau jagatsarvaM jyAkShepavihatatvachau || 20||

shakunistu raNe vIro yudhiShThiramapIDayat |
tasyAshvA.nshchaturo hatvA subalasya suto vibhuH || 21||

nAdaM chakAra balavAnsarvasainyAni kampayan || 21||

etasminnantare vIraM rAjAnamaparAjitam |
apovAha rathenAjau sahadevaH pratApavAn || 22||

athAnyaM rathamAsthAya dharmarAjo yudhiShThiraH |
shakuniM navabhirviddhvA punarvivyAdha pa~nchabhiH || 23||

nanAda cha mahAnAdaM pravaraH sarvadhanvinAm || 23||

tadyuddhamabhavachchitraM ghorarUpaM cha mAriSha |
IkShitRRiprItijananaM siddhachAraNasevitam || 24||

ulUkastu maheShvAsaM nakulaM yuddhadurmadam |
abhyadravadameyAtmA sharavarShaiH samantataH || 25||

tathaiva nakulaH shUraH saubalasya sutaM raNe |
sharavarSheNa mahatA samantAtparyavArayat || 26||

tau tatra samare vIrau kulaputrau mahArathau |
yodhayantAvapashyetAM parasparakRRitAgasau || 27||

tathaiva kRRitavarmA tu shaineyaM shatrutApanam |
yodhaya~nshushubhe rAjanbalaM shakra ivAhave || 28||

duryodhano dhanushChittvA dhRRiShTadyumnasya sa.nyuge |
athainaM ChinnadhanvAnaM vivyAdha nishitaiH sharaiH || 29||

dhRRiShTadyumno.api samare pragRRihya paramAyudham |
rAjAnaM yodhayAmAsa pashyatAM sarvadhanvinAm || 30||

tayoryuddhaM mahachchAsItsa~NgrAme bharatarShabha |
prabhinnayoryathA saktaM mattayorvarahastinoH || 31||

gautamastu raNe kruddho draupadeyAnmahAbalAn |
vivyAdha bahubhiH shUraH sharaiH saMnataparvabhiH || 32||

tasya tairabhavadyuddhamindriyairiva dehinaH |
ghorarUpamasa.nvAryaM nirmaryAdamatIva cha || 33||

te cha taM pIDayAmAsurindriyANIva bAlisham |
sa cha tAnpratisa.nrabdhaH pratyayodhayadAhave || 34||

evaM chitramabhUdyuddhaM tasya taiH saha bhArata |
utthAyotthAya hi yathA dehinAmindriyairvibho || 35||

narAshchaiva naraiH sArdhaM dantino dantibhistathA |
hayA hayaiH samAsaktA rathino rathibhistathA || 36||

sa~NkulaM chAbhavadbhUyo ghorarUpaM vishAM pate || 36||

idaM chitramidaM ghoramidaM raudramiti prabho |
yuddhAnyAsanmahArAja ghorANi cha bahUni cha || 37||

te samAsAdya samare parasparamari.ndamAH |
vivyadhushchaiva jaghnushcha samAsAdya mahAhave || 38||

teShAM shastrasamudbhUtaM rajastIvramadRRishyata |
pravAtenoddhataM rAjandhAvadbhishchAshvasAdibhiH || 39||

rathanemisamudbhUtaM niHshvAsaishchApi dantinAm |
rajaH sandhyAbhrakapilaM divAkarapathaM yayau || 40||

rajasA tena sampRRikte bhAskare niShprabhIkRRite |
sa~nChAditAbhavadbhUmiste cha shUrA mahArathAH || 41||

muhUrtAdiva sa.nvRRittaM nIrajaskaM samantataH |
vIrashoNitasiktAyAM bhUmau bharatasattama || 42||

upAshAmyattatastIvraM tadrajo ghoradarshanam || 42||

tato.apashyaM mahArAja dva.ndvayuddhAni bhArata |
yathAprAgryaM yathAjyeShThaM madhyAhne vai sudAruNe || 43||

varmaNAM tatra rAjendra vyadRRishyantojjvalAH prabhAH || 43||

shabdaH sutumulaH sa~Nkhye sharANAM patatAmabhUt |
mahAveNuvanasyeva dahyamAnasya sarvataH || 44||

\hrule

\medskip
                  22
\medskip

sa~njaya uvAcha||

vartamAne tathA yuddhe ghorarUpe bhayAnake |
abhajyata balaM tatra tava putrasya pANDavaiH || 1||

tA.nstu yatnena mahatA saMnivArya mahArathAn |
putraste yodhayAmAsa pANDavAnAmanIkinIm || 2||

nivRRittAH sahasA yodhAstava putrapriyaiShiNaH |
saMnivRRitteShu teShvevaM yuddhamAsItsudAruNam || 3||

tAvakAnAM pareShAM cha devAsuraraNopamam |
pareShAM tava sainye cha nAsItkashchitparA~NmukhaH || 4||

anumAnena yudhyante sa~nj~nAbhishcha parasparam |
teShAM kShayo mahAnAsIdyudhyatAmitaretaram || 5||

tato yudhiShThiro rAjA krodhena mahatA yutaH |
jigIShamANaH sa~NgrAme dhArtarAShTrAnsarAjakAn || 6||

tribhiH shAradvataM viddhvA rukmapu~NkhaiH shilAshitaiH |
chaturbhirnijaghAnAshvAnkalyANAnkRRitavarmaNaH || 7||

ashvatthAmA tu hArdikyamapovAha yashasvinam |
atha shAradvato.aShTAbhiH pratyavidhyadyudhiShThiram || 8||

tato duryodhano rAjA rathAnsaptashatAnraNe |
preShayadyatra rAjAsau dharmaputro yudhiShThiraH || 9||

te rathA rathibhiryuktA manomArutaraMhasaH |
abhyadravanta sa~NgrAme kaunteyasya rathaM prati || 10||

te samantAnmahArAja parivArya yudhiShThiram |
adRRishyaM sAyakaishchakrurmeghA iva divAkaram || 11||

nAmRRiShyanta susa.nrabdhAH shikhaNDipramukhA rathAH |
rathairagryajavairyuktaiH ki~NkiNIjAlasa.nvRRitaiH || 12||

AjagmurabhirakShantaH kuntIputraM yudhiShThiram || 12||

tataH pravavRRite raudraH sa~NgrAmaH shoNitodakaH |
pANDavAnAM kurUNAM cha yamarAShTravivardhanaH || 13||

rathAnsaptashatAnhatvA kurUNAmAtatAyinAm |
pANDavAH saha pA~nchAlaiH punarevAbhyavArayan || 14||

tatra yuddhaM mahachchAsIttava putrasya pANDavaiH |
na cha nastAdRRishaM dRRiShTaM naiva chApi parishrutam || 15||

vartamAne tathA yuddhe nirmaryAde samantataH |
vadhyamAneShu yodheShu tAvakeShvitareShu cha || 16||

ninadatsu cha yodheShu sha~Nkhavaryaishcha pUritaiH |
utkRRiShTaiH siMhanAdaishcha garjitena cha dhanvinAm || 17||

atipravRRiddhe yuddhe cha ChidyamAneShu marmasu |
dhAvamAneShu yodheShu jayagRRiddhiShu mAriSha || 18||

saMhAre sarvato jAte pRRithivyAM shokasambhave |
bahvInAmuttamastrINAM sImantoddharaNe tathA || 19||

nirmaryAde tathA yuddhe vartamAne sudAruNe |
prAdurAsanvinAshAya tadotpAtAH sudAruNAH || 20||

chachAla shabdaM kurvANA saparvatavanA mahI || 20||

sadaNDAH solmukA rAja~nshIryamANAH samantataH |
ulkAH peturdivo bhUmAvAhatya ravimaNDalam || 21||

viShvagvAtAH prAdurAsannIchaiH sharkaravarShiNaH |
ashrUNi mumuchurnAgA vepathushchAspRRishadbhRRisham || 22||

etAnghorAnanAdRRitya samutpAtAnsudAruNAn |
punaryuddhAya saMmantrya kShatriyAstasthuravyathAH || 23||

ramaNIye kurukShetre puNye svargaM yiyAsavaH || 23||

tato gAndhArarAjasya putraH shakunirabravIt |
yudhyadhvamagrato yAvatpRRiShThato hanmi pANDavAn || 24||

tato naH samprayAtAnAM madrayodhAstarasvinaH |
hRRiShTAH kilakilAshabdamakurvantApare tathA || 25||

asmA.nstu punarAsAdya labdhalakShA durAsadAH |
sharAsanAni dhunvantaH sharavarShairavAkiran || 26||

tato hataM paraistatra madrarAjabalaM tadA |
duryodhanabalaM dRRiShTvA punarAsItparA~Nmukham || 27||

gAndhArarAjastu punarvAkyamAha tato balI |
nivartadhvamadharmaj~nA yudhyadhvaM kiM sRRitena vaH || 28||

anIkaM dashasAhasramashvAnAM bharatarShabha |
AsIdgAndhArarAjasya vimalaprAsayodhinAm || 29||

balena tena vikramya vartamAne janakShaye |
pRRiShThataH pANDavAnIkamabhyaghnannishitaiH sharaiH || 30||

tadabhramiva vAtena kShipyamANaM samantataH |
abhajyata mahArAja pANDUnAM sumahadbalam || 31||

tato yudhiShThiraH prekShya bhagnaM svabalamantikAt |
abhyachodayadavyagraH sahadevaM mahAbalam || 32||

asau subalaputro no jaghanaM pIDya da.nshitaH |
senAM nisUdayantyeSha pashya pANDava durmatim || 33||

gachCha tvaM draupadeyAshcha shakuniM saubalaM jahi |
rathAnIkamahaM rakShye pA~nchAlasahito.anagha || 34||

gachChantu ku~njarAH sarve vAjinashcha saha tvayA |
pAdAtAshcha trisAhasrAH shakuniM saubalaM jahi || 35||

tato gajAH saptashatAshchApapANibhirAsthitAH |
pa~ncha chAshvasahasrANi sahadevashcha vIryavAn || 36||

pAdAtAshcha trisAhasrA draupadeyAshcha sarvashaH |
raNe hyabhyadrava.nste tu shakuniM yuddhadurmadam || 37||

tatastu saubalo rAjannabhyatikramya pANDavAn |
jaghAna pRRiShThataH senAM jayagRRidhraH pratApavAn || 38||

ashvArohAstu sa.nrabdhAH pANDavAnAM tarasvinAm |
prAvishansaubalAnIkamabhyatikramya tAnrathAn || 39||

te tatra sAdinaH shUrAH saubalasya mahadbalam |
gajamadhye.avatiShThantaH sharavarShairavAkiran || 40||

tadudyatagadAprAsamakApuruShasevitam |
prAvartata mahadyuddhaM rAjandurmantrite tava || 41||

upAramanta jyAshabdAH prekShakA rathino.abhavan |
na hi sveShAM pareShAM vA visheShaH pratyadRRishyata || 42||

shUrabAhuvisRRiShTAnAM shaktInAM bharatarShabha |
jyotiShAmiva sampAtamapashyankurupANDavAH || 43||

RRiShTibhirvimalAbhishcha tatra tatra vishAM pate |
sampatantIbhirAkAshamAvRRitaM bahvashobhata || 44||

prAsAnAM patatAM rAjanrUpamAsItsamantataH |
shalabhAnAmivAkAshe tadA bharatasattama || 45||

rudhirokShitasarvA~NgA vipraviddhairniyantRRibhiH |
hayAH paripatanti sma shatasho.atha sahasrashaH || 46||

anyonyaparipiShTAshcha samAsAdya parasparam |
avikShatAH sma dRRishyante vamanto rudhiraM mukhaiH || 47||

tato.abhavattamo ghoraM sainyena rajasA vRRite |
tAnapAkramato.adrAkShaM tasmAddeshAdari.ndamAn || 48||

ashvAnrAjanmanuShyA.nshcha rajasA sa.nvRRite sati || 48||

bhUmau nipatitAshchAnye vamanto rudhiraM bahu |
keshAkeshisamAlagnA na shekushcheShTituM janAH || 49||

anyonyamashvapRRiShThebhyo vikarShanto mahAbalAH |
mallA iva samAsAdya nijaghnuritaretaram || 50||

ashvaishcha vyapakRRiShyanta bahavo.atra gatAsavaH || 50||

bhUmau nipatitAshchAnye bahavo vijayaiShiNaH |
tatra tatra vyadRRishyanta puruShAH shUramAninaH || 51||

raktokShitaishChinnabhujairapakRRiShTashiroruhaiH |
vyadRRishyata mahI kIrNA shatasho.atha sahasrashaH || 52||

dUraM na shakyaM tatrAsIdgantumashvena kenachit |
sAshvArohairhatairashvairAvRRite vasudhAtale || 53||

rudhirokShitasaMnAhairAttashastrairudAyudhaiH |
nAnApraharaNairghoraiH parasparavadhaiShibhiH || 54||

susaMnikRRiShTaiH sa~NgrAme hatabhUyiShThasainikaiH || 54||

sa muhUrtaM tato yuddhvA saubalo.atha vishAM pate |
ShaTsahasrairhayaiH shiShTairapAyAchChakunistataH || 55||

tathaiva pANDavAnIkaM rudhireNa samukShitam |
ShaTsahasrairhayaiH shiShTairapAyAchChrAntavAhanam || 56||

ashvArohAstu pANDUnAmabruvanrudhirokShitAH |
susaMnikRRiShTAH sa~NgrAme bhUyiShThaM tyaktajIvitAH || 57||

neha shakyaM rathairyoddhuM kuta eva mahAgajaiH |
rathAneva rathA yAntu ku~njarAH ku~njarAnapi || 58||

pratiyAto hi shakuniH svamanIkamavasthitaH |
na punaH saubalo rAjA yuddhamabhyAgamiShyati || 59||

tatastu draupadeyAshcha te cha mattA mahAdvipAH |
prayayuryatra pA~nchAlyo dhRRiShTadyumno mahArathaH || 60||

sahadevo.api kauravya rajomeghe samutthite |
ekAkI prayayau tatra yatra rAjA yudhiShThiraH || 61||

tatasteShu prayAteShu shakuniH saubalaH punaH |
pArshvato.abhyahanatkruddho dhRRiShTadyumnasya vAhinIm || 62||

tatpunastumulaM yuddhaM prANA.nstyaktvAbhyavartata |
tAvakAnAM pareShAM cha parasparavadhaiShiNAm || 63||

te hyanyonyamavekShanta tasminvIrasamAgame |
yodhAH paryapatanrAja~nshatasho.atha sahasrashaH || 64||

asibhishChidyamAnAnAM shirasAM lokasa~NkShaye |
prAdurAsInmahAshabdastAlAnAM patatAmiva || 65||

vimuktAnAM sharIrANAM bhinnAnAM patatAM bhuvi |
sAyudhAnAM cha bAhUnAmurUNAM cha vishAM pate || 66||

AsItkaTakaTAshabdaH sumahAnromaharShaNaH || 66||

nighnanto nishitaiH shastrairbhrAtR^InputrAnsakhInapi |
yodhAH paripatanti sma yathAmiShakRRite khagAH || 67||

anyonyaM pratisa.nrabdhAH samAsAdya parasparam |
ahaM pUrvamahaM pUrvamiti nyaghnansahasrashaH || 68||

sa~NghAtairAsanabhraShTairashvArohairgatAsubhiH |
hayAH paripatanti sma shatasho.atha sahasrashaH || 69||

sphuratAM pratipiShTAnAmashvAnAM shIghrasAriNAm |
stanatAM cha manuShyANAM saMnaddhAnAM vishAM pate || 70||

shaktyRRiShTiprAsashabdashcha tumulaH samajAyata |
bhindatAM paramarmANi rAjandurmantrite tava || 71||

shramAbhibhUtAH sa.nrabdhAH shrAntavAhAH pipAsitAH |
vikShatAshcha shitaiH shastrairabhyavartanta tAvakAH || 72||

mattA rudhiragandhena bahavo.atra vichetasaH |
jaghnuH parAnsvakA.nshchaiva prAptAnprAptAnanantarAn || 73||

bahavashcha gataprANAH kShatriyA jayagRRiddhinaH |
bhUmAvabhyapatanrAja~nsharavRRiShTibhirAvRRitAH || 74||

vRRikagRRidhrashRRigAlAnAM tumule modane.ahani |
AsIdbalakShayo ghorastava putrasya pashyataH || 75||

narAshvakAyasa~nChannA bhUmirAsIdvishAM pate |
rudhirodakachitrA cha bhIrUNAM bhayavardhinI || 76||

asibhiH paTTishaiH shUlaistakShamANAH punaH punaH |
tAvakAH pANDavAshchaiva nAbhyavartanta bhArata || 77||

praharanto yathAshakti yAvatprANasya dhAraNam |
yodhAH paripatanti sma vamanto rudhiraM vraNaiH || 78||

shiro gRRihItvA kesheShu kabandhaH samadRRishyata |
udyamya nishitaM khaDgaM rudhireNa samukShitam || 79||

athotthiteShu bahuShu kabandheShu janAdhipa |
tathA rudhiragandhena yodhAH kashmalamAvishan || 80||

mandIbhUte tataH shabde pANDavAnAM mahadbalam |
alpAvashiShTaisturagairabhyavartata saubalaH || 81||

tato.abhyadhAva.nstvaritAH pANDavA jayagRRiddhinaH |
padAtayashcha nAgAshcha sAdinashchodyatAyudhAH || 82||

koShTakIkRRitya chApyenaM parikShipya cha sarvashaH |
shastrairnAnAvidhairjaghnuryuddhapAraM titIrShavaH || 83||

tvadIyAstA.nstu samprekShya sarvataH samabhidrutAn |
sAshvapattidviparathAH pANDavAnabhidudruvuH || 84||

kechitpadAtayaH padbhirmuShTibhishcha parasparam |
nijaghnuH samare shUrAH kShINashastrAstato.apatan || 85||

rathebhyo rathinaH peturdvipebhyo hastisAdinaH |
vimAnebhya iva bhraShTAH siddhAH puNyakShayAdyathA || 86||

evamanyonyamAyastA yodhA jaghnurmahAmRRidhe |
pitR^InbhrAtR^InvayasyA.nshcha putrAnapi tathApare || 87||

evamAsIdamaryAdaM yuddhaM bharatasattama |
prAsAsibANakalile vartamAne sudAruNe || 88||

\hrule

\medskip
                  23
\medskip

sa~njaya uvAcha||

tasmi~nshabde mRRidau jAte pANDavairnihate bale |
ashvaiH saptashataiH shiShTairupAvartata saubalaH || 1||

sa yAtvA vAhinIM tUrNamabravIttvarayanyudhi |
yudhyadhvamiti saMhRRiShTAH punaH punarari.ndamaH || 2||

apRRichChatkShatriyA.nstatra kva nu rAjA mahArathaH || 2||

shakunestu vachaH shrutvA ta UchurbharatarShabha |
asau tiShThati kauravyo raNamadhye mahArathaH || 3||

yatraitatsumahachChatraM pUrNachandrasamaprabham |
yatraite satalatrANA rathAstiShThanti da.nshitAH || 4||

yatraiSha shabdastumulaH parjanyaninadopamaH |
tatra gachCha drutaM rAja.nstato drakShyasi kauravam || 5||

evamuktastu taiH shUraiH shakuniH saubalastadA |
prayayau tatra yatrAsau putrastava narAdhipa || 6||

sarvataH sa.nvRRito vIraiH samareShvanivartibhiH || 6||

tato duryodhanaM dRRiShTvA rathAnIke vyavasthitam |
sarathA.nstAvakAnsarvAnharShaya~nshakunistataH || 7||

duryodhanamidaM vAkyaM hRRiShTarUpo vishAM pate |
kRRitakAryamivAtmAnaM manyamAno.abravInnRRipam || 8||

jahi rAjanrathAnIkamashvAH sarve jitA mayA |
nAtyaktvA jIvitaM sa~Nkhye shakyo jetuM yudhiShThiraH || 9||

hate tasminrathAnIke pANDavenAbhipAlite |
gajAnetAnhaniShyAmaH padAtI.nshchetarA.nstathA || 10||

shrutvA tu vachanaM tasya tAvakA jayagRRiddhinaH |
javenAbhyapatanhRRiShTAH pANDavAnAmanIkinIm || 11||

sarve vivRRitatUNIrAH pragRRihItasharAsanAH |
sharAsanAni dhunvAnAH siMhanAdaM prachakrire || 12||

tato jyAtalanirghoShaH punarAsIdvishAM pate |
prAdurAsIchCharANAM cha sumuktAnAM sudAruNaH || 13||

tAnsamIpagatAndRRiShTvA javenodyatakArmukAn |
uvAcha devakIputraM kuntIputro dhana~njayaH || 14||

chodayAshvAnasambhrAntaH pravishaitadbalArNavam |
antamadya gamiShyAmi shatrUNAM nishitaiH sharaiH || 15||

aShTAdasha dinAnyadya yuddhasyAsya janArdana |
vartamAnasya mahataH samAsAdya parasparam || 16||

anantakalpA dhvajinI bhUtvA hyeShAM mahAtmanAm |
kShayamadya gatA yuddhe pashya daivaM yathAvidham || 17||

samudrakalpaM tu balaM dhArtarAShTrasya mAdhava |
asmAnAsAdya sa~njAtaM goShpadopamamachyuta || 18||

hate bhIShme cha sa.ndadhyAchChivaM syAdiha mAdhava |
na cha tatkRRitavAnmUDho dhArtarAShTraH subAlishaH || 19||

uktaM bhIShmeNa yadvAkyaM hitaM pathyaM cha mAdhava |
tachchApi nAsau kRRitavAnvItabuddhiH suyodhanaH || 20||

tasmi.nstu patite bhIShme prachyute pRRithivItale |
na jAne kAraNaM kiM nu yena yuddhamavartata || 21||

mUDhA.nstu sarvathA manye dhArtarAShTrAnsubAlishAn |
patite shantanoH putre ye.akArShuH sa.nyugaM punaH || 22||

anantaraM cha nihate droNe brahmavidAM vare |
rAdheye cha vikarNe cha naivAshAmyata vaishasam || 23||

alpAvashiShTe sainye.asminsUtaputre cha pAtite |
saputre vai naravyAghre naivAshAmyata vaishasam || 24||

shrutAyuShi hate shUre jalasandhe cha paurave |
shrutAyudhe cha nRRipatau naivAshAmyata vaishasam || 25||

bhUrishravasi shalye cha shAlve chaiva janArdana |
AvantyeShu cha vIreShu naivAshAmyata vaishasam || 26||

jayadrathe cha nihate rAkShase chApyalAyudhe |
bAhlike somadatte cha naivAshAmyata vaishasam || 27||

bhagadatte hate shUre kAmboje cha sudakShiNe |
duHshAsane cha nihate naivAshAmyata vaishasam || 28||

dRRiShTvA cha nihatA~nshUrAnpRRitha~NmANDalikAnnRRipAn |
balinashcha raNe kRRiShNa naivAshAmyata vaishasam || 29||

akShauhiNIpatIndRRiShTvA bhImasenena pAtitAn |
mohAdvA yadi vA lobhAnnaivAshAmyata vaishasam || 30||

ko nu rAjakule jAtaH kauraveyo visheShataH |
nirarthakaM mahadvairaM kuryAdanyaH suyodhanAt || 31||

guNato.abhyadhikaM j~nAtvA balataH shauryato.api vA |
amUDhaH ko nu yudhyeta jAnanprAj~no hitAhitam || 32||

yanna tasya mano hyAsIttvayoktasya hitaM vachaH |
prashame pANDavaiH sArdhaM so.anyasya shRRiNuyAtkatham || 33||

yena shAntanavo bhIShmo droNo vidura eva cha |
pratyAkhyAtAH shamasyArthe kiM nu tasyAdya bheShajam || 34||

maurkhyAdyena pitA vRRiddhaH pratyAkhyAto janArdana |
tathA mAtA hitaM vAkyaM bhAShamANA hitaiShiNI || 35||

pratyAkhyAtA hyasatkRRitya sa kasmai rochayedvachaH || 35||

kulAntakaraNo vyaktaM jAta eSha janArdana |
tathAsya dRRishyate cheShTA nItishchaiva vishAM pate || 36||

naiSha dAsyati no rAjyamiti me matirachyuta || 36||

ukto.ahaM bahushastAta vidureNa mahAtmanA |
na jIvandAsyate bhAgaM dhArtarAShTraH katha~nchana || 37||

yAvatprANA dhamiShyanti dhArtarAShTrasya mAnada |
tAvadyuShmAsvapApeShu prachariShyati pAtakam || 38||

na sa yukto.anyathA jetumRRite yuddhena mAdhava |
ityabravItsadA mAM hi viduraH satyadarshanaH || 39||

tatsarvamadya jAnAmi vyavasAyaM durAtmanaH |
yaduktaM vachanaM tena vidureNa mahAtmanA || 40||

yo hi shrutvA vachaH pathyaM jAmadagnyAdyathAtatham |
avAmanyata durbuddhirdhruvaM nAshamukhe sthitaH || 41||

uktaM hi bahubhiH siddhairjAtamAtre suyodhane |
enaM prApya durAtmAnaM kShayaM kShatraM gamiShyati || 42||

tadidaM vachanaM teShAM niruktaM vai janArdana |
kShayaM yAtA hi rAjAno duryodhanakRRite bhRRisham || 43||

so.adya sarvAnraNe yodhAnnihaniShyAmi mAdhava |
kShatriyeShu hateShvAshu shUnye cha shibire kRRite || 44||

vadhAya chAtmano.asmAbhiH sa.nyugaM rochayiShyati |
tadantaM hi bhavedvairamanumAnena mAdhava || 45||

evaM pashyAmi vArShNeya chintayanpraj~nayA svayA |
vidurasya cha vAkyena cheShTayA cha durAtmanaH || 46||

sa.nyAhi bhAratIM vIra yAvaddhanmi shitaiH sharaiH |
duryodhanaM durAtmAnaM vAhinIM chAsya sa.nyuge || 47||

kShemamadya kariShyAmi dharmarAjasya mAdhava |
hatvaitaddurbalaM sainyaM dhArtarAShTrasya pashyataH || 48||

sa~njaya uvAcha||

abhIshuhasto dAshArhastathoktaH savyasAchinA |
tadbalaughamamitrANAmabhItaH prAvishadraNe || 49||

sharAsanavaraM ghoraM shaktikaNTakasa.nvRRitam |
gadAparighapanthAnaM rathanAgamahAdrumam || 50||

hayapattilatAkIrNaM gAhamAno mahAyashAH |
vyacharattatra govindo rathenAtipatAkinA || 51||

te hayAH pANDurA rAjanvahanto.arjunamAhave |
dikShu sarvAsvadRRishyanta dAshArheNa prachoditAH || 52||

tataH prAyAdrathenAjau savyasAchI parantapaH |
kira~nsharashatA.nstIkShNAnvAridhArA ivAmbudaH || 53||

prAdurAsInmahA~nshabdaH sharANAM nataparvaNAm |
iShubhishChAdyamAnAnAM samare savyasAchinA || 54||

asajjantastanutreShu sharaughAH prApatanbhuvi |
indrAshanisamasparshA gANDIvapreShitAH sharAH || 55||

narAnnAgAnsamAhatya hayA.nshchApi vishAM pate |
apatanta raNe bANAH pata~NgA iva ghoShiNaH || 56||

AsItsarvamavachChannaM gANDIvapreShitaiH sharaiH |
na prAj~nAyanta samare disho vA pradisho.api vA || 57||

sarvamAsIjjagatpUrNaM pArthanAmA~NkitaiH sharaiH |
rukmapu~NkhaistailadhautaiH karmAraparimArjitaiH || 58||

te dahyamAnAH pArthena pAvakeneva ku~njarAH |
samAsIdanta kauravyA vadhyamAnAH shitaiH sharaiH || 59||

sharachApadharaH pArthaH prajvalanniva bhArata |
dadAha samare yodhAnkakShamagniriva jvalan || 60||

yathA vanAnte vanapairvisRRiShTaH  kakShaM dahetkRRiShNagatiH saghoShaH |
bhUridrumaM shuShkalatAvitAnaM  bhRRishaM samRRiddho jvalanaH pratApI || 61||

evaM sa nArAchagaNapratApI  sharArchiruchchAvachatigmatejAH |
dadAha sarvAM tava putrasenA mamRRiShyamANastarasA tarasvI || 62||

tasyeShavaH prANaharAH sumuktA  nAsajjanvai varmasu rukmapu~NkhAH |
na cha dvitIyaM pramumocha bANaM  nare haye vA paramadvipe vA || 63||

anekarUpAkRRitibhirhi bANai rmahArathAnIkamanupravishya |
sa eva ekastava putrasenAM  jaghAna daityAniva vajrapANiH || 64||

\hrule

\medskip
                  24
\medskip

sa~njaya uvAcha||

asyatAM yatamAnAnAM shUrANAmanivartinAm |
sa~NkalpamakaronmoghaM gANDIvena dhana~njayaH || 1||

indrAshanisamasparshAnaviShahyAnmahaujasaH |
visRRijandRRishyate bANAndhArA mu~nchannivAmbudaH || 2||

tatsainyaM bharatashreShTha vadhyamAnaM kirITinA |
sampradudrAva sa~NgrAmAttava putrasya pashyataH || 3||

hatadhuryA rathAH kechiddhatasUtAstathApare |
bhagnAkShayugachakreShAH kechidAsanvishAM pate || 4||

anyeShAM sAyakAH kShINAstathAnye sharapIDitAH |
akShatA yugapatkechitprAdravanbhayapIDitAH || 5||

kechitputrAnupAdAya hatabhUyiShThavAhanAH |
vichukrushuH pitR^Inanye sahAyAnapare punaH || 6||

bAndhavA.nshcha naravyAghra bhrAtR^InsambandhinastathA |
dudruvuH kechidutsRRijya tatra tatra vishAM pate || 7||

bahavo.atra bhRRishaM viddhA muhyamAnA mahArathAH |
niShTanantaH sma dRRishyante pArthabANahatA narAH || 8||

tAnanye rathamAropya samAshvAsya muhUrtakam |
vishrAntAshcha vitRRiShNAshcha punaryuddhAya jagmire || 9||

tAnapAsya gatAH kechitpunareva yuyutsavaH |
kurvantastava putrasya shAsanaM yuddhadurmadAH || 10||

pAnIyamapare pItvA paryAshvAsya cha vAhanam |
varmANi cha samAropya kechidbharatasattama || 11||

samAshvAsyApare bhrAtR^InnikShipya shibire.api cha |
putrAnanye pitR^Inanye punaryuddhamarochayan || 12||

sajjayitvA rathAnkechidyathAmukhyaM vishAM pate |
Aplutya pANDavAnIkaM punaryuddhamarochayan || 13||

te shUrAH ki~NkiNIjAlaiH samAchChannA babhAsire |
trailokyavijaye yuktA yathA daiteyadAnavAH || 14||

Agamya sahasA kechidrathaiH svarNavibhUShitaiH |
pANDavAnAmanIkeShu dhRRiShTadyumnamayodhayan || 15||

dhRRiShTadyumno.api pA~nchAlyaH shikhaNDI cha mahArathaH |
nAkulishcha shatAnIko rathAnIkamayodhayan || 16||

pA~nchAlyastu tataH kruddhaH sainyena mahatA vRRitaH |
abhyadravatsusa.nrabdhastAvakAnhantumudyataH || 17||

tatastvApatatastasya tava putro janAdhipa |
bANasa~NghAnanekAnvai preShayAmAsa bhArata || 18||

dhRRiShTadyumnastato rAja.nstava putreNa dhanvinA |
nArAchairbahubhiH kShipraM bAhvorurasi chArpitaH || 19||

so.atividdho maheShvAsastottrArdita iva dvipaH |
tasyAshvA.nshchaturo bANaiH preShayAmAsa mRRityave || 20||

sAratheshchAsya bhallena shiraH kAyAdapAharat || 20||

tato duryodhano rAjA pRRiShThamAruhya vAjinaH |
apAkrAmaddhataratho nAtidUramari.ndamaH || 21||

dRRiShTvA tu hatavikrAntaM svamanIkaM mahAbalaH |
tava putro mahArAja prayayau yatra saubalaH || 22||

tato ratheShu bhagneShu trisAhasrA mahAdvipAH |
pANDavAnrathinaH pa~ncha samantAtparyavArayan || 23||

te vRRitAH samare pa~ncha gajAnIkena bhArata |
ashobhanta naravyAghrA grahA vyAptA ghanairiva || 24||

tato.arjuno mahArAja labdhalakSho mahAbhujaH |
viniryayau rathenaiva shvetAshvaH kRRiShNasArathiH || 25||

taiH samantAtparivRRitaH ku~njaraiH parvatopamaiH |
nArAchairvimalaistIkShNairgajAnIkamapothayat || 26||

tatraikabANanihatAnapashyAma mahAgajAn |
patitAnpAtyamAnA.nshcha vibhinnAnsavyasAchinA || 27||

bhImasenastu tAndRRiShTvA nAgAnmattagajopamaH |
kareNa gRRihya mahatIM gadAmabhyapatadbalI || 28||

avaplutya rathAttUrNaM daNDapANirivAntakaH || 28||

tamudyatagadaM dRRiShTvA pANDavAnAM mahAratham |
vitresustAvakAH sainyAH shakRRinmUtraM prasusruvuH || 29||

AvignaM cha balaM sarvaM gadAhaste vRRikodare || 29||

gadayA bhImasenena bhinnakumbhAnrajasvalAn |
dhAvamAnAnapashyAma ku~njarAnparvatopamAn || 30||

pradhAvya ku~njarAste tu bhImasenagadAhatAH |
peturArtasvaraM kRRitvA ChinnapakShA ivAdrayaH || 31||

tAnbhinnakumbhAnsubahUndravamANAnitastataH |
patamAnA.nshcha samprekShya vitresustava sainikAH || 32||

yudhiShThiro.api sa~Nkruddho mAdrIputrau cha pANDavau |
gRRidhrapakShaiH shitairbANairjaghnurvai gajayodhinaH || 33||

dhRRiShTadyumnastu samare parAjitya narAdhipam |
apakrAnte tava sute hayapRRiShThaM samAshrite || 34||

dRRiShTvA cha pANDavAnsarvAnku~njaraiH parivAritAn |
dhRRiShTadyumno mahArAja saha sarvaiH prabhadrakaiH || 35||

putraH pA~nchAlarAjasya jighA.nsuH ku~njarAnyayau || 35||

adRRiShTvA tu rathAnIke duryodhanamari.ndamam |
ashvatthAmA kRRipashchaiva kRRitavarmA cha sAtvataH || 36||

apRRichChankShatriyA.nstatra kva nu duryodhano gataH || 36||

apashyamAnA rAjAnaM vartamAne janakShaye |
manvAnA nihataM tatra tava putraM mahArathAH || 37||

viShaNNavadanA bhUtvA paryapRRichChanta te sutam || 37||

AhuH kechiddhate sUte prayAto yatra saubalaH |
apare tvabruva.nstatra kShatriyA bhRRishavikShatAH || 38||

duryodhanena kiM kAryaM drakShyadhvaM yadi jIvati |
yudhyadhvaM sahitAH sarve kiM vo rAjA kariShyati || 39||

te kShatriyAH kShatairgAtrairhatabhUyiShThavAhanAH |
sharaiH sampIDyamAnAshcha nAtivyaktamivAbruvan || 40||

idaM sarvaM balaM hanmo yena sma parivAritAH |
ete sarve gajAnhatvA upayAnti sma pANDavAH || 41||

shrutvA tu vachanaM teShAmashvatthAmA mahAbalaH |
hitvA pA~nchAlarAjasya tadanIkaM durutsaham || 42||

kRRipashcha kRRitavarmA cha prayayuryatra saubalaH |
rathAnIkaM parityajya shUrAH sudRRiDhadhanvinaH || 43||

tatasteShu prayAteShu dhRRiShTadyumnapurogamAH |
AyayuH pANDavA rAjanvinighnantaH sma tAvakAn || 44||

dRRiShTvA tu tAnApatataH samprahRRiShTAnmahArathAn |
parAkrAntA.nstato vIrAnnirAshA~njIvite tadA || 45||

vivarNamukhabhUyiShThamabhavattAvakaM balam || 45||

parikShINAyudhAndRRiShTvA tAnahaM parivAritAn |
rAjanbalena dvya~Ngena tyaktvA jIvitamAtmanaH || 46||

AtmanApa~nchamo.ayudhyaM pA~nchAlasya balena ha |
tasmindeshe vyavasthApya yatra shAradvataH sthitaH || 47||

samprayuddhA vayaM pa~ncha kirITisharapIDitAH |
dhRRiShTadyumnaM mahAnIkaM tatra no.abhUdraNo mahAn || 48||

jitAstena vayaM sarve vyapayAma raNAttataH || 48||

athApashyaM sAtyakiM tamupAyAntaM mahAratham |
rathaishchatuHshatairvIro mAM chAbhyadravadAhave || 49||

dhRRiShTadyumnAdahaM muktaH katha~nchichChrAntavAhanaH |
patito mAdhavAnIkaM duShkRRitI narakaM yathA || 50||

tatra yuddhamabhUdghoraM muhUrtamatidAruNam || 50||

sAtyakistu mahAbAhurmama hatvA parichChadam |
jIvagrAhamagRRihNAnmAM mUrChitaM patitaM bhuvi || 51||

tato muhUrtAdiva tadgajAnIkamavadhyata |
gadayA bhImasenena nArAchairarjunena cha || 52||

pratipiShTairmahAnAgaiH samantAtparvatopamaiH |
nAtiprasiddheva gatiH pANDavAnAmajAyata || 53||

rathamArgA.nstatashchakre bhImaseno mahAbalaH |
pANDavAnAM mahArAja vyapakarShanmahAgajAn || 54||

ashvatthAmA kRRipashchaiva kRRitavarmA cha sAtvataH |
apashyanto rathAnIke duryodhanamari.ndamam || 55||

rAjAnaM mRRigayAmAsustava putraM mahAratham || 55||

parityajya cha pA~nchAlaM prayAtA yatra saubalaH |
rAj~no.adarshanasa.nvignA vartamAne janakShaye || 56||

\hrule

\medskip
                  25
\medskip

sa~njaya uvAcha||

gajAnIke hate tasminpANDuputreNa bhArata |
vadhyamAne bale chaiva bhImasenena sa.nyuge || 1||

charantaM cha tathA dRRiShTvA bhImasenamari.ndamam |
daNDahastaM yathA kruddhamantakaM prANahAriNam || 2||

sametya samare rAjanhatasheShAH sutAstava |
adRRishyamAne kauravye putre duryodhane tava || 3||

sodaryAH sahitA bhUtvA bhImasenamupAdravan || 3||

durmarShaNo mahArAja jaitro bhUribalo raviH |
ityete sahitA bhUtvA tava putrAH samantataH || 4||

bhImasenamabhidrutya rurudhuH sarvatodisham || 4||

tato bhImo mahArAja svarathaM punarAsthitaH |
mumocha nishitAnbANAnputrANAM tava marmasu || 5||

te kIryamANA bhImena putrAstava mahAraNe |
bhImasenamapAsedhanpravaNAdiva ku~njaram || 6||

tataH kruddho raNe bhImaH shiro durmarShaNasya ha |
kShurapreNa pramathyAshu pAtayAmAsa bhUtale || 7||

tato.apareNa bhallena sarvAvaraNabhedinA |
shrutAntamavadhIdbhImastava putraM mahArathaH || 8||

jayatsenaM tato viddhvA nArAchena hasanniva |
pAtayAmAsa kauravyaM rathopasthAdari.ndamaH || 9||

sa papAta rathAdrAjanbhUmau tUrNaM mamAra cha || 9||

shrutarvA tu tato bhImaM kruddho vivyAdha mAriSha |
shatena gRRidhravAjAnAM sharANAM nataparvaNAm || 10||

tataH kruddho raNe bhImo jaitraM bhUribalaM ravim |
trInetA.nstribhirAnarChadviShAgnipratimaiH sharaiH || 11||

te hatA nyapatanbhUmau syandanebhyo mahArathAH |
vasante puShpashabalA nikRRittA iva ki.nshukAH || 12||

tato.apareNa tIkShNena nArAchena parantapaH |
durvimochanamAhatya preShayAmAsa mRRityave || 13||

sa hataH prApatadbhUmau svarathAdrathinAM varaH |
girestu kUTajo bhagno mAruteneva pAdapaH || 14||

duShpradharShaM tatashchaiva sujAtaM cha sutau tava |
ekaikaM nyavadhItsa~Nkhye dvAbhyAM dvAbhyAM chamUmukhe || 15||

tau shilImukhaviddhA~Ngau petatU rathasattamau || 15||

tato yatantamaparamabhivIkShya sutaM tava |
bhallena yudhi vivyAdha bhImo durviShahaM raNe || 16||

sa papAta hato vAhAtpashyatAM sarvadhanvinAm || 16||

dRRiShTvA tu nihatAnbhrAtR^InbahUnekena sa.nyuge |
amarShavashamApannaH shrutarvA bhImamabhyayAt || 17||

vikShipansumahachchApaM kArtasvaravibhUShitam |
visRRijansAyakA.nshchaiva viShAgnipratimAnbahUn || 18||

sa tu rAjandhanushChittvA pANDavasya mahAmRRidhe |
athainaM ChinnadhanvAnaM vi.nshatyA samavAkirat || 19||

tato.anyaddhanurAdAya bhImaseno mahArathaH |
avAkirattava sutaM tiShTha tiShTheti chAbravIt || 20||

mahadAsIttayoryuddhaM chitrarUpaM bhayAnakam |
yAdRRishaM samare pUrvaM jambhavAsavayorabhUt || 21||

tayostatra sharairmuktairyamadaNDanibhaiH shubhaiH |
samAchChannA dharA sarvA khaM cha sarvA dishastathA || 22||

tataH shrutarvA sa~Nkruddho dhanurAyamya sAyakaiH |
bhImasenaM raNe rAjanbAhvorurasi chArpayat || 23||

so.atividdho mahArAja tava putreNa dhanvinA |
bhImaH sa~nchukShubhe kruddhaH parvaNIva mahodadhiH || 24||

tato bhImo ruShAviShTaH putrasya tava mAriSha |
sArathiM chaturashchAshvAnbANairninye yamakShayam || 25||

virathaM taM samAlakShya vishikhairlomavAhibhiH |
avAkiradameyAtmA darshayanpANilAghavam || 26||

shrutarvA viratho rAjannAdade khaDgacharmaNI |
athAsyAdadataH khaDgaM shatachandraM cha bhAnumat || 27||

kShurapreNa shiraH kAyAtpAtayAmAsa pANDavaH || 27||

ChinnottamA~Ngasya tataH kShurapreNa mahAtmanaH |
papAta kAyaH sa rathAdvasudhAmanunAdayan || 28||

tasminnipatite vIre tAvakA bhayamohitAH |
abhyadravanta sa~NgrAme bhImasenaM yuyutsavaH || 29||

tAnApatata evAshu hatasheShAdbalArNavAt |
da.nshitaH pratijagrAha bhImasenaH pratApavAn || 30||

te tu taM vai samAsAdya parivavruH samantataH || 30||

tatastu sa.nvRRito bhImastAvakairnishitaiH sharaiH |
pIDayAmAsa tAnsarvAnsahasrAkSha ivAsurAn || 31||

tataH pa~nchashatAnhatvA savarUthAnmahArathAn |
jaghAna ku~njarAnIkaM punaH saptashataM yudhi || 32||

hatvA dasha sahasrANi pattInAM parameShubhiH |
vAjinAM cha shatAnyaShTau pANDavaH sma virAjate || 33||

bhImasenastu kaunteyo hatvA yuddhe sutA.nstava |
mene kRRitArthamAtmAnaM saphalaM janma cha prabho || 34||

taM tathA yudhyamAnaM cha vinighnantaM cha tAvakAn |
IkShituM notsahante sma tava sainyAni bhArata || 35||

vidrAvya tu kurUnsarvA.nstA.nshcha hatvA padAnugAn |
dorbhyAM shabdaM tatashchakre trAsayAno mahAdvipAn || 36||

hatabhUyiShThayodhA tu tava senA vishAM pate |
ki~nchichCheShA mahArAja kRRipaNA samapadyata || 37||

\hrule

\medskip
                  26
\medskip

sa~njaya uvAcha||

duryodhano mahArAja sudarshashchApi te sutaH |
hatasheShau tadA sa~Nkhye vAjimadhye vyavasthitau || 1||

tato duryodhanaM dRRiShTvA vAjimadhye vyavasthitam |
uvAcha devakIputraH kuntIputraM dhana~njayam || 2||

shatravo hatabhUyiShThA j~nAtayaH paripAlitAH |
gRRihItvA sa~njayaM chAsau nivRRittaH shinipu~NgavaH || 3||

parishrAntashcha nakulaH sahadevashcha bhArata |
yodhayitvA raNe pApAndhArtarAShTrapadAnugAn || 4||

suyodhanamabhityajya traya ete vyavasthitAH |
kRRipashcha kRRitavarmA cha drauNishchaiva mahArathaH || 5||

asau tiShThati pA~nchAlyaH shriyA paramayA yutaH |
duryodhanabalaM hatvA saha sarvaiH prabhadrakaiH || 6||

asau duryodhanaH pArtha vAjimadhye vyavasthitaH |
ChatreNa dhriyamANena prekShamANo muhurmuhuH || 7||

prativyUhya balaM sarvaM raNamadhye vyavasthitaH |
enaM hatvA shitairbANaiH kRRitakRRityo bhaviShyasi || 8||

gajAnIkaM hataM dRRiShTvA tvAM cha prAptamari.ndama |
yAvanna vidravantyete tAvajjahi suyodhanam || 9||

yAtu kashchittu pA~nchAlyaM kShipramAgamyatAmiti |
parishrAntabalastAta naiSha muchyeta kilbiShI || 10||

tava hatvA balaM sarvaM sa~NgrAme dhRRitarAShTrajaH |
jitAnpANDusutAnmatvA rUpaM dhArayate mahat || 11||

nihataM svabalaM dRRiShTvA pIDitaM chApi pANDavaiH |
dhruvameShyati sa~NgrAme vadhAyaivAtmano nRRipaH || 12||

evamuktaH phalgunastu kRRiShNaM vachanamabravIt |
dhRRitarAShTrasutAH sarve hatA bhImena mAnada || 13||

yAvetAvAsthitau kRRiShNa tAvadya na bhaviShyataH || 13||

hato bhIShmo hato droNaH karNo vaikartano hataH |
madrarAjo hataH shalyo hataH kRRiShNa jayadrathaH || 14||

hayAH pa~nchashatAH shiShTAH shakuneH saubalasya cha |
rathAnAM tu shate shiShTe dve eva tu janArdana || 15||

dantinAM cha shataM sAgraM trisAhasrAH padAtayaH || 15||

ashvatthAmA kRRipashchaiva trigartAdhipatistathA |
ulUkaH shakunishchaiva kRRitavarmA cha sAtvataH || 16||

etadbalamabhUchCheShaM dhArtarAShTrasya mAdhava |
mokSho na nUnaM kAlAddhi vidyate bhuvi kasyachit || 17||

tathA vinihate sainye pashya duryodhanaM sthitam |
adyAhnA hi mahArAjo hatAmitro bhaviShyati || 18||

na hi me mokShyate kashchitpareShAmiti chintaye |
ye tvadya samaraM kRRiShNa na hAsyanti raNotkaTAH || 19||

tAnvai sarvAnhaniShyAmi yadyapi syuramAnuShAH || 19||

adya yuddhe susa~Nkruddho dIrghaM rAj~naH prajAgaram |
apaneShyAmi gAndhAraM pAtayitvA shitaiH sharaiH || 20||

nikRRityA vai durAchAro yAni ratnAni saubalaH |
sabhAyAmaharaddyUte punastAnyAharAmyaham || 21||

adya tA api vetsyanti sarvA nAgapurastriyaH |
shrutvA patI.nshcha putrA.nshcha pANDavairnihatAnyudhi || 22||

samAptamadya vai karma sarvaM kRRiShNa bhaviShyati |
adya duryodhano dIptAM shriyaM prANA.nshcha tyakShyati || 23||

nApayAti bhayAtkRRiShNa sa~NgrAmAdyadi chenmama |
nihataM viddhi vArShNeya dhArtarAShTraM subAlisham || 24||

mama hyetadashaktaM vai vAjivRRindamari.ndama |
soDhuM jyAtalanirghoShaM yAhi yAvannihanmyaham || 25||

evamuktastu dAshArhaH pANDavena yashasvinA |
achodayaddhayAnrAjanduryodhanabalaM prati || 26||

tadanIkamabhiprekShya trayaH sajjA mahArathAH |
bhImaseno.arjunashchaiva sahadevashcha mAriSha || 27||

prayayuH siMhanAdena duryodhanajighA.nsayA || 27||

tAnprekShya sahitAnsarvA~njavenodyatakArmukAn |
saubalo.abhyadravadyuddhe pANDavAnAtatAyinaH || 28||

sudarshanastava suto bhImasenaM samabhyayAt |
susharmA shakunishchaiva yuyudhAte kirITinA || 29||

sahadevaM tava suto hayapRRiShThagato.abhyayAt || 29||

tato hyayatnataH kShipraM tava putro janAdhipa |
prAsena sahadevasya shirasi prAharadbhRRisham || 30||

sopAvishadrathopasthe tava putreNa tADitaH |
rudhirAplutasarvA~Nga AshIviSha iva shvasan || 31||

pratilabhya tataH sa~nj~nAM sahadevo vishAM pate |
duryodhanaM sharaistIkShNaiH sa~NkruddhaH samavAkirat || 32||

pArtho.api yudhi vikramya kuntIputro dhana~njayaH |
shUrANAmashvapRRiShThebhyaH shirA.nsi nichakarta ha || 33||

tadanIkaM tadA pArtho vyadhamadbahubhiH sharaiH |
pAtayitvA hayAnsarvA.nstrigartAnAM rathAnyayau || 34||

tataste sahitA bhUtvA trigartAnAM mahArathAH |
arjunaM vAsudevaM cha sharavarShairavAkiran || 35||

satyakarmANamAkShipya kShurapreNa mahAyashAH |
tato.asya syandanasyeShAM chichChide pANDunandanaH || 36||

shilAshitena cha vibho kShurapreNa mahAyashAH |
shirashchichCheda prahasa.nstaptakuNDalabhUShaNam || 37||

satyeShumatha chAdatta yodhAnAM miShatAM tataH |
yathA siMho vane rAjanmRRigaM paribubhukShitaH || 38||

taM nihatya tataH pArthaH susharmANaM tribhiH sharaiH |
viddhvA tAnahanatsarvAnrathAnrukmavibhUShitAn || 39||

tatastu pratvaranpArtho dIrghakAlaM susambhRRitam |
mu~nchankrodhaviShaM tIkShNaM prasthalAdhipatiM prati || 40||

tamarjunaH pRRiShatkAnAM shatena bharatarShabha |
pUrayitvA tato vAhAnnyahanattasya dhanvinaH || 41||

tataH sharaM samAdAya yamadaNDopamaM shitam |
susharmANaM samuddishya chikShepAshu hasanniva || 42||

sa sharaH preShitastena krodhadIptena dhanvinA |
susharmANaM samAsAdya bibheda hRRidayaM raNe || 43||

sa gatAsurmahArAja papAta dharaNItale |
nandayanpANDavAnsarvAnvyathaya.nshchApi tAvakAn || 44||

susharmANaM raNe hatvA putrAnasya mahArathAn |
sapta chAShTau cha tri.nshachcha sAyakairanayatkShayam || 45||

tato.asya nishitairbANaiH sarvAnhatvA padAnugAn |
abhyagAdbhAratIM senAM hatasheShAM mahArathaH || 46||

bhImastu samare kruddhaH putraM tava janAdhipa |
sudarshanamadRRishyaM taM sharaishchakre hasanniva || 47||

tato.asya prahasankruddhaH shiraH kAyAdapAharat |
kShurapreNa sutIkShNena sa hataH prApatadbhuvi || 48||

tasmi.nstu nihate vIre tatastasya padAnugAH |
parivavrU raNe bhImaM kiranto vishikhA~nshitAn || 49||

tatastu nishitairbANaistadanIkaM vRRikodaraH |
indrAshanisamasparshaiH samantAtparyavAkirat || 50||

tataH kShaNena tadbhImo nyahanadbharatarShabha || 50||

teShu tUtsAdyamAneShu senAdhyakShA mahAbalAH |
bhImasenaM samAsAdya tato.ayudhyanta bhArata || 51||

tA.nstu sarvA~nsharairghorairavAkirata pANDavaH || 51||

tathaiva tAvakA rAjanpANDaveyAnmahArathAn |
sharavarSheNa mahatA samantAtparyavArayan || 52||

vyAkulaM tadabhUtsarvaM pANDavAnAM paraiH saha |
tAvakAnAM cha samare pANDaveyairyuyutsatAm || 53||

tatra yodhAstadA petuH parasparasamAhatAH |
ubhayoH senayo rAjansa.nshochantaH sma bAndhavAn || 54||

\hrule

\medskip
                  27
\medskip

sa~njaya uvAcha||

tasminpravRRitte sa~NgrAme naravAjigajakShaye |
shakuniH saubalo rAjansahadevaM samabhyayAt || 1||

tato.asyApatatastUrNaM sahadevaH pratApavAn |
sharaughAnpreShayAmAsa pata~NgAniva shIghragAn || 2||

ulUkashcha raNe bhImaM vivyAdha dashabhiH sharaiH || 2||

shakunistu mahArAja bhImaM viddhvA tribhiH sharaiH |
sAyakAnAM navatyA vai sahadevamavAkirat || 3||

te shUrAH samare rAjansamAsAdya parasparam |
vivyadhurnishitairbANaiH ka~NkabarhiNavAjitaiH || 4||

svarNapu~NkhaiH shilAdhautairA karNAtprahitaiH sharaiH || 4||

teShAM chApabhujotsRRiShTA sharavRRiShTirvishAM pate |
AchChAdayaddishaH sarvA dhArAbhiriva toyadaH || 5||

tataH kruddho raNe bhImaH sahadevashcha bhArata |
cheratuH kadanaM sa~Nkhye kurvantau sumahAbalau || 6||

tAbhyAM sharashataishChannaM tadbalaM tava bhArata |
andhakAramivAkAshamabhavattatra tatra ha || 7||

ashvairviparidhAvadbhiH sharachChannairvishAM pate |
tatra tatra kRRito mArgo vikarShadbhirhatAnbahUn || 8||

nihatAnAM hayAnAM cha sahaiva hayayodhibhiH |
varmabhirvinikRRittaishcha prAsaishChinnaishcha mAriSha || 9||

sa~nChannA pRRithivI jaj~ne kusumaiH shabalA iva || 9||

yodhAstatra mahArAja samAsAdya parasparam |
vyacharanta raNe kruddhA vinighnantaH parasparam || 10||

udvRRittanayanai roShAtsa.ndaShTauShThapuTairmukhaiH |
sakuNDalairmahI ChannA padmaki~njalkasaMnibhaiH || 11||

bhujaishChinnairmahArAja nAgarAjakaropamaiH |
sA~NgadaiH satanutraishcha sAsiprAsaparashvadhaiH || 12||

kabandhairutthitaishChinnairnRRityadbhishchAparairyudhi |
kravyAdagaNasa~NkIrNA ghorAbhUtpRRithivI vibho || 13||

alpAvashiShTe sainye tu kauraveyAnmahAhave |
prahRRiShTAH pANDavA bhUtvA ninyire yamasAdanam || 14||

etasminnantare shUraH saubaleyaH pratApavAn |
prAsena sahadevasya shirasi prAharadbhRRisham || 15||

sa vihvalo mahArAja rathopastha upAvishat || 15||

sahadevaM tathA dRRiShTvA bhImasenaH pratApavAn |
sarvasainyAni sa~Nkruddho vArayAmAsa bhArata || 16||

nirbibheda cha nArAchaiH shatasho.atha sahasrashaH |
vinirbhidyAkarochchaiva siMhanAdamari.ndama || 17||

tena shabdena vitrastAH sarve sahayavAraNAH |
prAdravansahasA bhItAH shakuneshcha padAnugAH || 18||

prabhagnAnatha tAndRRiShTvA rAjA duryodhano.abravIt |
nivartadhvamadharmaj~nA yudhyadhvaM kiM sRRitena vaH || 19||

iha kIrtiM samAdhAya pretya lokAnsamashnute |
prANA~njahAti yo vIro yudhi pRRiShThamadarshayan || 20||

evamuktAstu te rAj~nA saubalasya padAnugAH |
pANDavAnabhyavartanta mRRityuM kRRitvA nivartanam || 21||

dravadbhistatra rAjendra kRRitaH shabdo.atidAruNaH |
kShubdhasAgarasa~NkAshaH kShubhitaH sarvato.abhavat || 22||

tA.nstadApatato dRRiShTvA saubalasya padAnugAn |
pratyudyayurmahArAja pANDavA vijaye vRRitAH || 23||

pratyAshvasya cha durdharShaH sahadevo vishAM pate |
shakuniM dashabhirviddhvA hayA.nshchAsya tribhiH sharaiH || 24||

dhanushchichCheda cha sharaiH saubalasya hasanniva || 24||

athAnyaddhanurAdAya shakuniryuddhadurmadaH |
vivyAdha nakulaM ShaShTyA bhImasenaM cha saptabhiH || 25||

ulUko.api mahArAja bhImaM vivyAdha saptabhiH |
sahadevaM cha saptatyA parIpsanpitaraM raNe || 26||

taM bhImasenaH samare vivyAdha nishitaiH sharaiH |
shakuniM cha chatuHShaShTyA pArshvasthA.nshcha tribhistribhiH || 27||

te hanyamAnA bhImena nArAchaistailapAyitaiH |
sahadevaM raNe kruddhAshChAdaya~nsharavRRiShTibhiH || 28||

parvataM vAridhArAbhiH savidyuta ivAmbudAH || 28||

tato.asyApatataH shUraH sahadevaH pratApavAn |
ulUkasya mahArAja bhallenApAharachChiraH || 29||

sa jagAma rathAdbhUmiM sahadevena pAtitaH |
rudhirAplutasarvA~Ngo nandayanpANDavAnyudhi || 30||

putraM tu nihataM dRRiShTvA shakunistatra bhArata |
sAshrukaNTho viniHshvasya kShatturvAkyamanusmaran || 31||

chintayitvA muhUrtaM sa bAShpapUrNekShaNaH shvasan |
sahadevaM samAsAdya tribhirvivyAdha sAyakaiH || 32||

tAnapAsya sharAnmuktA~nsharasa~NghaiH pratApavAn |
sahadevo mahArAja dhanushchichCheda sa.nyuge || 33||

Chinne dhanuShi rAjendra shakuniH saubalastadA |
pragRRihya vipulaM khaDgaM sahadevAya prAhiNot || 34||

tamApatantaM sahasA ghorarUpaM vishAM pate |
dvidhA chichCheda samare saubalasya hasanniva || 35||

asiM dRRiShTvA dvidhA ChinnaM pragRRihya mahatIM gadAm |
prAhiNotsahadevAya sA moghA nyapatadbhuvi || 36||

tataH shaktiM mahAghorAM kAlarAtrimivodyatAm |
preShayAmAsa sa~NkruddhaH pANDavaM prati saubalaH || 37||

tAmApatantIM sahasA sharaiH kA~nchanabhUShaNaiH |
tridhA chichCheda samare sahadevo hasanniva || 38||

sA papAta tridhA ChinnA bhUmau kanakabhUShaNA |
shIryamANA yathA dIptA gaganAdvai shatahradA || 39||

shaktiM vinihatAM dRRiShTvA saubalaM cha bhayArditam |
dudruvustAvakAH sarve bhaye jAte sasaubalAH || 40||

athotkruShTaM mahaddhyAsItpANDavairjitakAshibhiH |
dhArtarAShTrAstataH sarve prAyasho vimukhAbhavan || 41||

tAnvai vimanaso dRRiShTvA mAdrIputraH pratApavAn |
sharairanekasAhasrairvArayAmAsa sa.nyuge || 42||

tato gAndhArakairguptaM pRRiShThairashvairjaye dhRRitam |
AsasAda raNe yAntaM sahadevo.atha saubalam || 43||

svama.nshamavashiShTaM sa sa.nsmRRitya shakuniM nRRipa |
rathena kA~nchanA~Ngena sahadevaH samabhyayAt || 44||

adhijyaM balavatkRRitvA vyAkShipansumahaddhanuH || 44||

sa saubalamabhidrutya gRRidhrapatraiH shilAshitaiH |
bhRRishamabhyahanatkruddhastottrairiva mahAdvipam || 45||

uvAcha chainaM medhAvI nigRRihya smArayanniva |
kShatradharme sthito bhUtvA yudhyasva puruSho bhava || 46||

yattadA hRRiShyase mUDha glahannakShaiH sabhAtale |
phalamadya prapadyasva karmaNastasya durmate || 47||

nihatAste durAtmAno ye.asmAnavahasanpurA |
duryodhanaH kulA~NgAraH shiShTastvaM tasya mAtulaH || 48||

adya te vihaniShyAmi kShureNonmathitaM shiraH |
vRRikShAtphalamivoddhRRitya laguDena pramAthinA || 49||

evamuktvA mahArAja sahadevo mahAbalaH |
sa~Nkruddho narashArdUlo vegenAbhijagAma ha || 50||

abhigamya tu durdharShaH sahadevo yudhAM patiH |
vikRRiShya balavachchApaM krodhena prahasanniva || 51||

shakuniM dashabhirviddhvA chaturbhishchAsya vAjinaH |
ChatraM dhvajaM dhanushchAsya ChittvA siMha ivAnadat || 52||

ChinnadhvajadhanushChatraH sahadevena saubalaH |
tato viddhashcha bahubhiH sarvamarmasu sAyakaiH || 53||

tato bhUyo mahArAja sahadevaH pratApavAn |
shakuneH preShayAmAsa sharavRRiShTiM durAsadAm || 54||

tatastu kruddhaH subalasya putro  mAdrIsutaM sahadevaM vimarde |
prAsena jAmbUnadabhUShaNena  jighA.nsureko.abhipapAta shIghram || 55||

mAdrIsutastasya samudyataM taM  prAsaM suvRRittau cha bhujau raNAgre |
bhallaistribhiryugapatsa~nchakarta  nanAda chochchaistarasAjimadhye || 56||

tasyAshukArI susamAhitena  suvarNapu~Nkhena dRRiDhAyasena |
bhallena sarvAvaraNAtigena  shiraH sharIrAtpramamAtha bhUyaH || 57||

shareNa kArtasvarabhUShitena  divAkarAbhena susa.nshitena |
hRRitottamA~Ngo yudhi pANDavena  papAta bhUmau subalasya putraH || 58||

sa tachChiro vegavatA shareNa  suvarNapu~Nkhena shilAshitena |
prAverayatkupitaH pANDuputro  yattatkurUNAmanayasya mUlam || 59||

hRRitottamA~NgaM shakuniM samIkShya  bhUmau shayAnaM rudhirArdragAtram |
yodhAstvadIyA bhayanaShTasattvA  dishaH prajagmuH pragRRihItashastrAH || 60||

vipradrutAH shuShkamukhA visa~nj~nA  gANDIvaghoSheNa samAhatAshcha |
bhayArditA bhagnarathAshvanAgAH  padAtayashchaiva sadhArtarAShTrAH || 61||

tato rathAchChakuniM pAtayitvA  mudAnvitA bhArata pANDaveyAH |
sha~NkhAnpradadhmuH samare prahRRiShTAH  sakeshavAH sainikAnharShayantaH || 62||

taM chApi sarve pratipUjayanto  hRRiShTA bruvANAH sahadevamAjau |
diShTyA hato naikRRitiko durAtmA  sahAtmajo vIra raNe tvayeti || 63||

\hrule

\medskip
                  28
\medskip

sa~njaya uvAcha||

tataH kruddhA mahArAja saubalasya padAnugAH |
tyaktvA jIvitamAkrande pANDavAnparyavArayan || 1||

tAnarjunaH pratyagRRihNAtsahadevajaye dhRRitaH |
bhImasenashcha tejasvI kruddhAshIviShadarshanaH || 2||

shaktyRRiShTiprAsahastAnAM sahadevaM jighA.nsatAm |
sa~NkalpamakaronmoghaM gANDIvena dhana~njayaH || 3||

pragRRihItAyudhAnbAhUnyodhAnAmabhidhAvatAm |
bhallaishchichCheda bIbhatsuH shirA.nsyapi hayAnapi || 4||

te hatAH pratyapadyanta vasudhAM vigatAsavaH |
tvaritA lokavIreNa prahatAH savyasAchinA || 5||

tato duryodhano rAjA dRRiShTvA svabalasa~NkShayam |
hatasheShAnsamAnIya kruddho rathashatAnvibho || 6||

ku~njarA.nshcha hayA.nshchaiva pAdAtA.nshcha parantapa |
uvAcha sahitAnsarvAndhArtarAShTra idaM vachaH || 7||

samAsAdya raNe sarvAnpANDavAnsasuhRRidgaNAn |
pA~nchAlyaM chApi sabalaM hatvA shIghraM nivartata || 8||

tasya te shirasA gRRihya vachanaM yuddhadurmadAH |
pratyudyayU raNe pArthA.nstava putrasya shAsanAt || 9||

tAnabhyApatataH shIghraM hatasheShAnmahAraNe |
sharairAshIviShAkAraiH pANDavAH samavAkiran || 10||

tatsainyaM bharatashreShTha muhUrtena mahAtmabhiH |
avadhyata raNaM prApya trAtAraM nAbhyavindata || 11||

pratiShThamAnaM tu bhayAnnAvatiShThata da.nshitam || 11||

ashvairviparidhAvadbhiH sainyena rajasA vRRite |
na prAj~nAyanta samare dishashcha pradishastathA || 12||

tatastu pANDavAnIkAnniHsRRitya bahavo janAH |
abhyaghna.nstAvakAnyuddhe muhUrtAdiva bhArata || 13||

tato niHsheShamabhavattatsainyaM tava bhArata || 13||

akShauhiNyaH sametAstu tava putrasya bhArata |
ekAdasha hatA yuddhe tAH prabho pANDusRRi~njayaiH || 14||

teShu rAjasahasreShu tAvakeShu mahAtmasu |
eko duryodhano rAjannadRRishyata bhRRishaM kShataH || 15||

tato vIkShya dishaH sarvA dRRiShTvA shUnyAM cha medinIm |
vihInaH sarvayodhaishcha pANDavAnvIkShya sa.nyuge || 16||

muditAnsarvasiddhArthAnnardamAnAnsamantataH |
bANashabdaravA.nshchaiva shrutvA teShAM mahAtmanAm || 17||

duryodhano mahArAja kashmalenAbhisa.nvRRitaH |
apayAne manashchakre vihInabalavAhanaH || 18||

dhRRitarAShTra uvAcha||

nihate mAmake sainye niHsheShe shibire kRRite |
pANDavAnAM balaM sUta kiM nu sheShamabhUttadA || 19||

etanme pRRichChato brUhi kushalo hyasi sa~njaya || 19||

yachcha duryodhano mandaH kRRitavA.nstanayo mama |
balakShayaM tathA dRRiShTvA sa ekaH pRRithivIpatiH || 20||

sa~njaya uvAcha||

rathAnAM dve sahasre tu sapta nAgashatAni cha |
pa~ncha chAshvasahasrANi pattInAM cha shataM shatAH || 21||

etachCheShamabhUdrAjanpANDavAnAM mahadbalam |
parigRRihya hi yadyuddhe dhRRiShTadyumno vyavasthitaH || 22||

ekAkI bharatashreShTha tato duryodhano nRRipaH |
nApashyatsamare ka~nchitsahAyaM rathinAM varaH || 23||

nardamAnAnparA.nshchaiva svabalasya cha sa~NkShayam |
hataM svahayamutsRRijya prA~NmukhaH prAdravadbhayAt || 24||

ekAdashachamUbhartA putro duryodhanastava |
gadAmAdAya tejasvI padAtiH prasthito hradam || 25||

nAtidUraM tato gatvA padbhyAmeva narAdhipaH |
sasmAra vachanaM kShatturdharmashIlasya dhImataH || 26||

idaM nUnaM mahAprAj~no viduro dRRiShTavAnpurA |
mahadvaishasamasmAkaM kShatriyANAM cha sa.nyuge || 27||

evaM vichintayAnastu pravivikShurhradaM nRRipaH |
duHkhasantaptahRRidayo dRRiShTvA rAjanbalakShayam || 28||

pANDavAshcha mahArAja dhRRiShTadyumnapurogamAH |
abhyadhAvanta sa~NkruddhAstava rAjanbalaM prati || 29||

shaktyRRiShTiprAsahastAnAM balAnAmabhigarjatAm |
sa~NkalpamakaronmoghaM gANDIvena dhana~njayaH || 30||

tAnhatvA nishitairbANaiH sAmAtyAnsaha bandhubhiH |
rathe shvetahaye tiShThannarjuno bahvashobhata || 31||

subalasya hate putre savAjirathaku~njare |
mahAvanamiva ChinnamabhavattAvakaM balam || 32||

anekashatasAhasre bale duryodhanasya ha |
nAnyo mahAratho rAja~njIvamAno vyadRRishyata || 33||

droNaputrAdRRite vIrAttathaiva kRRitavarmaNaH |
kRRipAchcha gautamAdrAjanpArthivAchcha tavAtmajAt || 34||

dhRRiShTadyumnastu mAM dRRiShTvA hasansAtyakimabravIt |
kimanena gRRihItena nAnenArtho.asti jIvatA || 35||

dhRRiShTadyumnavachaH shrutvA shinernaptA mahArathaH |
udyamya nishitaM khaDgaM hantuM mAmudyatastadA || 36||

tamAgamya mahAprAj~naH kRRiShNadvaipAyano.abravIt |
muchyatAM sa~njayo jIvanna hantavyaH katha~nchana || 37||

dvaipAyanavachaH shrutvA shinernaptA kRRitA~njaliH |
tato mAmabravInmuktvA svasti sa~njaya sAdhaya || 38||

anuj~nAtastvahaM tena nyastavarmA nirAyudhaH |
prAtiShThaM yena nagaraM sAyAhne rudhirokShitaH || 39||

kroshamAtramapakrAntaM gadApANimavasthitam |
ekaM duryodhanaM rAjannapashyaM bhRRishavikShatam || 40||

sa tu mAmashrupUrNAkSho nAshaknodabhivIkShitum |
upapraikShata mAM dRRiShTvA tadA dInamavasthitam || 41||

taM chAhamapi shochantaM dRRiShTvaikAkinamAhave |
muhUrtaM nAshakaM vaktuM ki~nchidduHkhapariplutaH || 42||

tato.asmai tadahaM sarvamuktavAngrahaNaM tadA |
dvaipAyanaprasAdAchcha jIvato mokShamAhave || 43||

muhUrtamiva cha dhyAtvA pratilabhya cha chetanAm |
bhrAtR^I.nshcha sarvasainyAni paryapRRichChata mAM tataH || 44||

tasmai tadahamAchakShaM sarvaM pratyakShadarshivAn |
bhrAtR^I.nshcha nihatAnsarvAnsainyaM cha vinipAtitam || 45||

trayaH kila rathAH shiShTAstAvakAnAM narAdhipa |
iti prasthAnakAle mAM kRRiShNadvaipAyano.abravIt || 46||

sa dIrghamiva niHshvasya viprekShya cha punaH punaH |
a.nse mAM pANinA spRRiShTvA putraste paryabhAShata || 47||

tvadanyo neha sa~NgrAme kashchijjIvati sa~njaya |
dvitIyaM neha pashyAmi sasahAyAshcha pANDavAH || 48||

brUyAH sa~njaya rAjAnaM praj~nAchakShuShamIshvaram |
duryodhanastava sutaH praviShTo hradamityuta || 49||

suhRRidbhistAdRRishairhInaH putrairbhrAtRRibhireva cha |
pANDavaishcha hRRite rAjye ko nu jIvati mAdRRishaH || 50||

AchakShethAH sarvamidaM mAM cha muktaM mahAhavAt |
asmi.nstoyahrade suptaM jIvantaM bhRRishavikShatam || 51||

evamuktvA mahArAja prAvishattaM hradaM nRRipaH |
astambhayata toyaM cha mAyayA manujAdhipaH || 52||

tasminhradaM praviShTe tu trInrathA~nshrAntavAhanAn |
apashyaM sahitAnekastaM deshaM samupeyuShaH || 53||

kRRipaM shAradvataM vIraM drauNiM cha rathinAM varam |
bhojaM cha kRRitavarmANaM sahitA~nsharavikShatAn || 54||

te sarve mAmabhiprekShya tUrNamashvAnachodayan |
upayAya cha mAmUchurdiShTyA jIvasi sa~njaya || 55||

apRRichCha.nshchaiva mAM sarve putraM tava janAdhipam |
kachchidduryodhano rAjA sa no jIvati sa~njaya || 56||

AkhyAtavAnahaM tebhyastadA kushalinaM nRRipam |
tachchaiva sarvamAchakShaM yanmAM duryodhano.abravIt || 57||

hradaM chaivAhamAchaShTa yaM praviShTo narAdhipaH || 57||

ashvatthAmA tu tadrAjannishamya vachanaM mama |
taM hradaM vipulaM prekShya karuNaM paryadevayat || 58||

aho dhi~Nna sa jAnAti jIvato.asmAnnarAdhipaH |
paryAptA hi vayaM tena saha yodhayituM parAn || 59||

te tu tatra chiraM kAlaM vilapya cha mahArathAH |
prAdravanrathinAM shreShThA dRRiShTvA pANDusutAnraNe || 60||

te tu mAM rathamAropya kRRipasya supariShkRRitam |
senAniveshamAjagmurhatasheShAstrayo rathAH || 61||

tatra gulmAH paritrastAH sUrye chAstamite sati |
sarve vichukrushuH shrutvA putrANAM tava sa~NkShayam || 62||

tato vRRiddhA mahArAja yoShitAM rakShaNo narAH |
rAjadArAnupAdAya prayayurnagaraM prati || 63||

tatra vikroshatInAM cha rudatInAM cha sarvashaH |
prAdurAsInmahA~nshabdaH shrutvA tadbalasa~NkShayam || 64||

tatastA yoShito rAjankrandantyo vai muhurmuhuH |
kurarya iva shabdena nAdayantyo mahItalam || 65||

AjaghnuH karajaishchApi pANibhishcha shirA.nsyuta |
luluvushcha tadA keshAnkroshantyastatra tatra ha || 66||

hAhAkAravinAdinyo vinighnantya urA.nsi cha |
kroshantyastatra ruruduH krandamAnA vishAM pate || 67||

tato duryodhanAmAtyAH sAshrukaNThA bhRRishAturAH |
rAjadArAnupAdAya prayayurnagaraM prati || 68||

vetrajarjharahastAshcha dvArAdhyakShA vishAM pate |
shayanIyAni shubhrANi spardhyAstaraNavanti cha || 69||

samAdAya yayustUrNaM nagaraM dArarakShiNaH || 69||

AsthAyAshvatarIyuktAnsyandanAnapare janAH |
svAnsvAndArAnupAdAya prayayurnagaraM prati || 70||

adRRiShTapUrvA yA nAryo bhAskareNApi veshmasu |
dadRRishustA mahArAja janA yAntIH puraM prati || 71||

tAH striyo bharatashreShTha saukumAryasamanvitAH |
prayayurnagaraM tUrNaM hatasvajanabAndhavAH || 72||

A gopAlAvipAlebhyo dravanto nagaraM prati |
yayurmanuShyAH sambhrAntA bhImasenabhayArditAH || 73||

api chaiShAM bhayaM tIvraM pArthebhyo.abhUtsudAruNam |
prekShamANAstadAnyonyamAdhAvannagaraM prati || 74||

tasmi.nstadA vartamAne vidrave bhRRishadAruNe |
yuyutsuH shokasaMmUDhaH prAptakAlamachintayat || 75||

jito duryodhanaH sa~Nkhye pANDavairbhImavikramaiH |
ekAdashachamUbhartA bhrAtarashchAsya sUditAH || 76||

hatAshcha kuravaH sarve bhIShmadroNapuraHsarAH || 76||

ahameko vimuktastu bhAgyayogAdyadRRichChayA |
vidrutAni cha sarvANi shibirANi samantataH || 77||

duryodhanasya sachivA ye kechidavasheShitAH |
rAjadArAnupAdAya vyadhAvannagaraM prati || 78||

prAptakAlamahaM manye praveshaM taiH sahAbhibho |
yudhiShThiramanuj~nApya bhImasenaM tathaiva cha || 79||

etamarthaM mahAbAhurubhayoH sa nyavedayat |
tasya prIto.abhavadrAjA nityaM karuNaveditA || 80||

pariShvajya mahAbAhurvaishyAputraM vyasarjayat || 80||

tataH sa rathamAsthAya drutamashvAnachodayat |
asambhAvitavA.nshchApi rAjadArAnpuraM prati || 81||

taishchaiva sahitaH kShipramastaM gachChati bhAskare |
praviShTo hAstinapuraM bAShpakaNTho.ashrulochanaH || 82||

apashyata mahAprAj~naM viduraM sAshrulochanam |
rAj~naH samIpAnniShkrAntaM shokopahatachetasam || 83||

tamabravItsatyadhRRitiH praNataM tvagrataH sthitam |
asminkurukShaye vRRitte diShTyA tvaM putra jIvasi || 84||

vinA rAj~naH praveshAdvai kimasi tvamihAgataH |
etanme kAraNaM sarvaM vistareNa nivedaya || 85||

yuyutsuruvAcha||

nihate shakunau tAta saj~nAtisutabAndhave |
hatasheShaparIvAro rAjA duryodhanastataH || 86||

svakaM sa hayamutsRRijya prA~NmukhaH prAdravadbhayAt || 86||

apakrAnte tu nRRipatau skandhAvAraniveshanAt |
bhayavyAkulitaM sarvaM prAdravannagaraM prati || 87||

tato rAj~naH kalatrANi bhrAtR^INAM chAsya sarvashaH |
vAhaneShu samAropya stryadhyakShAH prAdravanbhayAt || 88||

tato.ahaM samanuj~nApya rAjAnaM sahakeshavam |
praviShTo hAstinapuraM rakSha.NllokAddhi vAchyatAm || 89||

etachChrutvA tu vachanaM vaishyAputreNa bhAShitam |
prAptakAlamiti j~nAtvA viduraH sarvadharmavit || 90||

apUjayadameyAtmA yuyutsuM vAkyakovidam || 90||

prAptakAlamidaM sarvaM bhavato bharatakShaye |
adya tvamiha vishrAntaH shvo.abhigantA yudhiShThiram || 91||

etAvaduktvA vachanaM viduraH sarvadharmavit |
yuyutsuM samanuj~nApya pravivesha nRRipakShayam || 92||

yuyutsurapi tAM rAtriM svagRRihe nyavasattadA || 92||

\hrule

\medskip
              tIrthayAtrAparva
                  29
\medskip

dhRRitarAShTra uvAcha||

hateShu sarvasainyeShu pANDuputrai raNAjire |
mama sainyAvashiShTAste kimakurvata sa~njaya || 1||

kRRitavarmA kRRipashchaiva droNaputrashcha vIryavAn |
duryodhanashcha mandAtmA rAjA kimakarottadA || 2||

sa~njaya uvAcha||

samprAdravatsu dAreShu kShatriyANAM mahAtmanAm |
vidrute shibire shUnye bhRRishodvignAstrayo rathAH || 3||

nishamya pANDuputrANAM tadA vijayinAM svanam |
vidrutaM shibiraM dRRiShTvA sAyAhne rAjagRRiddhinaH || 4||

sthAnaM nArochaya.nstatra tataste hradamabhyayuH || 4||

yudhiShThiro.api dharmAtmA bhrAtRRibhiH sahito raNe |
hRRiShTaH paryapatadrAjanduryodhanavadhepsayA || 5||

mArgamANAstu sa~NkruddhAstava putraM jayaiShiNaH |
yatnato.anveShamANAstu naivApashya~njanAdhipam || 6||

sa hi tIvreNa vegena gadApANirapAkramat |
taM hradaM prAvishachchApi viShTabhyApaH svamAyayA || 7||

yadA tu pANDavAH sarve suparishrAntavAhanAH |
tataH svashibiraM prApya vyatiShThansahasainikAH || 8||

tataH kRRipashcha drauNishcha kRRitavarmA cha sAtvataH |
saMniviShTeShu pArtheShu prayAtAstaM hradaM shanaiH || 9||

te taM hradaM samAsAdya yatra shete janAdhipaH |
abhyabhAShanta durdharShaM rAjAnaM suptamambhasi || 10||

rAjannuttiShTha yudhyasva sahAsmAbhiryudhiShThiram |
jitvA vA pRRithivIM bhu~NkShva hato vA svargamApnuhi || 11||

teShAmapi balaM sarvaM hataM duryodhana tvayA |
pratirabdhAshcha bhUyiShThaM ye shiShTAstatra sainikAH || 12||

na te vegaM viShahituM shaktAstava vishAM pate |
asmAbhirabhiguptasya tasmAduttiShTha bhArata || 13||

duryodhana uvAcha||

diShTyA pashyAmi vo muktAnIdRRishAtpuruShakShayAt |
pANDukauravasaMmardAjjIvamAnAnnararShabhAn || 14||

vijeShyAmo vayaM sarve vishrAntA vigataklamAH |
bhavantashcha parishrAntA vayaM cha bhRRishavikShatAH || 15||

udIrNaM cha balaM teShAM tena yuddhaM na rochaye || 15||

na tvetadadbhutaM vIrA yadvo mahadidaM manaH |
asmAsu cha parA bhaktirna tu kAlaH parAkrame || 16||

vishramyaikAM nishAmadya bhavadbhiH sahito raNe |
pratiyotsyAmyahaM shatrU~nshvo na me.astyatra sa.nshayaH || 17||

sa~njaya uvAcha||

evamukto.abravIddrauNI rAjAnaM yuddhadurmadam |
uttiShTha rAjanbhadraM te vijeShyAmo raNe parAn || 18||

iShTApUrtena dAnena satyena cha japena cha |
shape rAjanyathA hyadya nihaniShyAmi somakAn || 19||

mA sma yaj~nakRRitAM prItiM prApnuyAM sajjanochitAm |
yadImAM rajanIM vyuShTAM na nihanmi parAnraNe || 20||

nAhatvA sarvapA~nchAlAnvimokShye kavachaM vibho |
iti satyaM bravImyetattanme shRRiNu janAdhipa || 21||

teShu sambhAShamANeShu vyAdhAstaM deshamAyayuH |
mA.nsabhAraparishrAntAH pAnIyArthaM yadRRichChayA || 22||

te hi nityaM mahArAja bhImasenasya lubdhakAH |
mA.nsabhArAnupAjahrurbhaktyA paramayA vibho || 23||

te tatra viShThitAsteShAM sarvaM tadvachanaM rahaH |
duryodhanavachashchaiva shushruvuH sa~NgatA mithaH || 24||

te.api sarve maheShvAsA ayuddhArthini kaurave |
nirbandhaM paramaM chakrustadA vai yuddhakA~NkShiNaH || 25||

tA.nstathA samudIkShyAtha kauravANAM mahArathAn |
ayuddhamanasaM chaiva rAjAnaM sthitamambhasi || 26||

teShAM shrutvA cha sa.nvAdaM rAj~nashcha salile sataH |
vyAdhAbhyajAnanrAjendra salilasthaM suyodhanam || 27||

te pUrvaM pANDuputreNa pRRiShTA hyAsansutaM tava |
yadRRichChopagatAstatra rAjAnaM parimArgitAH || 28||

tataste pANDuputrasya smRRitvA tadbhAShitaM tadA |
anyonyamabruvanrAjanmRRigavyAdhAH shanairidam || 29||

duryodhanaM khyApayAmo dhanaM dAsyati pANDavaH |
suvyaktamiti naH khyAto hrade duryodhano nRRipaH || 30||

tasmAdgachChAmahe sarve yatra rAjA yudhiShThiraH |
AkhyAtuM salile suptaM duryodhanamamarShaNam || 31||

dhRRitarAShTrAtmajaM tasmai bhImasenAya dhImate |
shayAnaM salile sarve kathayAmo dhanurbhRRite || 32||

sa no dAsyati suprIto dhanAni bahulAnyuta |
kiM no mA.nsena shuShkeNa parikliShTena shoShiNA || 33||

evamuktvA tato vyAdhAH samprahRRiShTA dhanArthinaH |
mA.nsabhArAnupAdAya prayayuH shibiraM prati || 34||

pANDavAshcha mahArAja labdhalakShAH prahAriNaH |
apashyamAnAH samare duryodhanamavasthitam || 35||

nikRRitestasya pApasya te pAraM gamanepsavaH |
chArAnsampreShayAmAsuH samantAttadraNAjiram || 36||

Agamya tu tataH sarve naShTaM duryodhanaM nRRipam |
nyavedayanta sahitA dharmarAjasya sainikAH || 37||

teShAM tadvachanaM shrutvA chArANAM bharatarShabha |
chintAmabhyagamattIvrAM nishashvAsa cha pArthivaH || 38||

atha sthitAnAM pANDUnAM dInAnAM bharatarShabha |
tasmAddeshAdapakramya tvaritA lubdhakA vibho || 39||

AjagmuH shibiraM hRRiShTA dRRiShTvA duryodhanaM nRRipam |
vAryamANAH praviShTAshcha bhImasenasya pashyataH || 40||

te tu pANDavamAsAdya bhImasenaM mahAbalam |
tasmai tatsarvamAchakhyuryadvRRittaM yachcha vai shrutam || 41||

tato vRRikodaro rAjandattvA teShAM dhanaM bahu |
dharmarAjAya tatsarvamAchachakShe parantapaH || 42||

asau duryodhano rAjanvij~nAto mama lubdhakaiH |
sa.nstabhya salilaM shete yasyArthe paritapyase || 43||

tadvacho bhImasenasya priyaM shrutvA vishAM pate |
ajAtashatruH kaunteyo hRRiShTo.abhUtsaha sodaraiH || 44||

taM cha shrutvA maheShvAsaM praviShTaM salilahradam |
kShiprameva tato.agachChatpuraskRRitya janArdanam || 45||

tataH kilakilAshabdaH prAdurAsIdvishAM pate |
pANDavAnAM prahRRiShTAnAM pA~nchAlAnAM cha sarvashaH || 46||

siMhanAdA.nstatashchakruH kShveDA.nshcha bharatarShabha |
tvaritAH kShatriyA rAja~njagmurdvaipAyanaM hradam || 47||

j~nAtaH pApo dhArtarAShTro dRRiShTashchetyasakRRidraNe |
prAkroshansomakAstatra hRRiShTarUpAH samantataH || 48||

teShAmAshu prayAtAnAM rathAnAM tatra veginAm |
babhUva tumulaH shabdo divaspRRikpRRithivIpate || 49||

duryodhanaM parIpsantastatra tatra yudhiShThiram |
anvayustvaritAste vai rAjAnaM shrAntavAhanAH || 50||

arjuno bhImasenashcha mAdrIputrau cha pANDavau |
dhRRiShTadyumnashcha pA~nchAlyaH shikhaNDI chAparAjitaH || 51||

uttamaujA yudhAmanyuH sAtyakishchAparAjitaH |
pA~nchAlAnAM cha ye shiShTA draupadeyAshcha bhArata || 52||

hayAshcha sarve nAgAshcha shatashashcha padAtayaH || 52||

tataH prApto mahArAja dharmaputro yudhiShThiraH |
dvaipAyanahradaM khyAtaM yatra duryodhano.abhavat || 53||

shItAmalajalaM hRRidyaM dvitIyamiva sAgaram |
mAyayA salilaM stabhya yatrAbhUtte sutaH sthitaH || 54||

atyadbhutena vidhinA daivayogena bhArata |
salilAntargataH shete durdarshaH kasyachitprabho || 55||

mAnuShasya manuShyendra gadAhasto janAdhipaH || 55||

tato duryodhano rAjA salitAntargato vasan |
shushruve tumulaM shabdaM jaladopamaniHsvanam || 56||

yudhiShThirastu rAjendra hradaM taM saha sodaraiH |
AjagAma mahArAja tava putravadhAya vai || 57||

mahatA sha~NkhanAdena rathanemisvanena cha |
uddhunva.nshcha mahAreNuM kampaya.nshchApi medinIm || 58||

yaudhiShThirasya sainyasya shrutvA shabdaM mahArathAH |
kRRitavarmA kRRipo drauNI rAjAnamidamabruvan || 59||

ime hyAyAnti saMhRRiShTAH pANDavA jitakAshinaH |
apayAsyAmahe tAvadanujAnAtu no bhavAn || 60||

duryodhanastu tachChrutvA teShAM tatra yashasvinAm |
tathetyuktvA hradaM taM vai mAyayAstambhayatprabho || 61||

te tvanuj~nApya rAjAnaM bhRRishaM shokaparAyaNAH |
jagmurdUraM mahArAja kRRipaprabhRRitayo rathAH || 62||

te gatvA dUramadhvAnaM nyagrodhaM prekShya mAriSha |
nyavishanta bhRRishaM shrAntAshchintayanto nRRipaM prati || 63||

viShTabhya salilaM supto dhArtarAShTro mahAbalaH |
pANDavAshchApi samprAptAstaM deshaM yuddhamIpsavaH || 64||

kathaM nu yuddhaM bhavitA kathaM rAjA bhaviShyati |
kathaM nu pANDavA rAjanpratipatsyanti kauravam || 65||

ityevaM chintayantaste rathebhyo.ashvAnvimuchya ha |
tatrAsAM chakrire rAjankRRipaprabhRRitayo rathAH || 66||

\hrule

\medskip
                  30
\medskip

sa~njaya uvAcha||

tatasteShvapayAteShu ratheShu triShu pANDavAH |
taM hradaM pratyapadyanta yatra duryodhano.abhavat || 1||

AsAdya cha kurushreShTha tadA dvaipAyanahradam |
stambhitaM dhArtarAShTreNa dRRiShTvA taM salilAshayam || 2||

vAsudevamidaM vAkyamabravItkurunandanaH || 2||

pashyemAM dhArtarAShTreNa mAyAmapsu prayojitAm |
viShTabhya salilaM shete nAsya mAnuShato bhayam || 3||

daivIM mAyAmimAM kRRitvA salilAntargato hyayam |
nikRRityA nikRRitipraj~no na me jIvanvimokShyate || 4||

yadyasya samare sAhyaM kurute vajrabhRRitsvayam |
tathApyenaM hataM yuddhe loko drakShyati mAdhava || 5||

shrIvAsudeva uvAcha||

mAyAvina imAM mAyAM mAyayA jahi bhArata |
mAyAvI mAyayA vadhyaH satyametadyudhiShThira || 6||

kriyAbhyupAyairbahulairmAyAmapsu prayojya ha |
jahi tvaM bharatashreShTha pApAtmAnaM suyodhanam || 7||

kriyAbhyupAyairindreNa nihatA daityadAnavAH |
kriyAbhyupAyairbahubhirbalirbaddho mahAtmanA || 8||

kriyAbhyupAyaiH pUrvaM hi hiraNyAkSho mahAsuraH |
hiraNyakashipushchaiva kriyayaiva niShUditau || 9||

vRRitrashcha nihato rAjankriyayaiva na sa.nshayaH || 9||

tathA paulastyatanayo rAvaNo nAma rAkShasaH |
rAmeNa nihato rAjansAnubandhaH sahAnugaH || 10||

kriyayA yogamAsthAya tathA tvamapi vikrama || 10||

kriyAbhyupAyairnihato mayA rAjanpurAtane |
tArakashcha mahAdaityo viprachittishcha vIryavAn || 11||

vAtApirilvalashchaiva trishirAshcha tathA vibho |
sundopasundAvasurau kriyayaiva niShUditau || 12||

kriyAbhyupAyairindreNa tridivaM bhujyate vibho |
kriyA balavatI rAjannAnyatki~nchidyudhiShThira || 13||

daityAshcha dAnavAshchaiva rAkShasAH pArthivAstathA |
kriyAbhyupAyairnihatAH kriyAM tasmAtsamAchara || 14||

sa~njaya uvAcha||

ityukto vAsudevena pANDavaH sa.nshitavrataH |
jalasthaM taM mahArAja tava putraM mahAbalam || 15||

abhyabhAShata kaunteyaH prahasanniva bhArata || 15||

suyodhana kimartho.ayamArambho.apsu kRRitastvayA |
sarvaM kShatraM ghAtayitvA svakulaM cha vishAM pate || 16||

jalAshayaM praviShTo.adya vA~nCha~njIvitamAtmanaH |
uttiShTha rAjanyudhyasva sahAsmAbhiH suyodhana || 17||

sa cha darpo narashreShTha sa cha mAnaH kva te gataH |
yastvaM sa.nstabhya salilaM bhIto rAjanvyavasthitaH || 18||

sarve tvAM shUra ityeva janA jalpanti sa.nsadi |
vyarthaM tadbhavato manye shauryaM salilashAyinaH || 19||

uttiShTha rAjanyudhyasva kShatriyo.asi kulodbhavaH |
kauraveyo visheSheNa kule janma cha sa.nsmara || 20||

sa kathaM kaurave va.nshe prasha.nsa~njanma chAtmanaH |
yuddhAdbhItastatastoyaM pravishya pratitiShThasi || 21||

ayuddhamavyavasthAnaM naiSha dharmaH sanAtanaH |
anAryajuShTamasvargyaM raNe rAjanpalAyanam || 22||

kathaM pAramagatvA hi yuddhe tvaM vai jijIviShuH |
imAnnipatitAndRRiShTvA putrAnbhrAtR^InpitR^I.nstathA || 23||

sambandhino vayasyA.nshcha mAtulAnbAndhavA.nstathA |
ghAtayitvA kathaM tAta hrade tiShThasi sAmpratam || 24||

shUramAnI na shUrastvaM mithyA vadasi bhArata |
shUro.ahamiti durbuddhe sarvalokasya shRRiNvataH || 25||

na hi shUrAH palAyante shatrUndRRiShTvA katha~nchana |
brUhi vA tvaM yayA dhRRityA shUra tyajasi sa~Ngaram || 26||

sa tvamuttiShTha yudhyasva vinIya bhayamAtmanaH |
ghAtayitvA sarvasainyaM bhrAtR^I.nshchaiva suyodhana || 27||

nedAnIM jIvite buddhiH kAryA dharmachikIrShayA |
kShatradharmamapAshritya tvadvidhena suyodhana || 28||

yattatkarNamupAshritya shakuniM chApi saubalam |
amartya iva saMmohAttvamAtmAnaM na buddhavAn || 29||

tatpApaM sumahatkRRitvA pratiyudhyasva bhArata |
kathaM hi tvadvidho mohAdrochayeta palAyanam || 30||

kva te tatpauruShaM yAtaM kva cha mAnaH suyodhana |
kva cha vikrAntatA yAtA kva cha visphUrjitaM mahat || 31||

kva te kRRitAstratA yAtA kiM cha sheShe jalAshaye |
sa tvamuttiShTha yudhyasva kShatradharmeNa bhArata || 32||

asmAnvA tvaM parAjitya prashAdhi pRRithivImimAm |
atha vA nihato.asmAbhirbhUmau svapsyasi bhArata || 33||

eSha te prathamo dharmaH sRRiShTo dhAtrA mahAtmanA |
taM kuruShva yathAtathyaM rAjA bhava mahAratha || 34||

duryodhana uvAcha||

naitachchitraM mahArAja yadbhIH prANinamAvishet |
na cha prANabhayAdbhIto vyapayAto.asmi bhArata || 35||

arathashchAniSha~NgI cha nihataH pArShNisArathiH |
ekashchApyagaNaH sa~Nkhye pratyAshvAsamarochayam || 36||

na prANahetorna bhayAnna viShAdAdvishAM pate |
idamambhaH praviShTo.asmi shramAttvidamanuShThitam || 37||

tvaM chAshvasihi kaunteya ye chApyanugatAstava |
ahamutthAya vaH sarvAnpratiyotsyAmi sa.nyuge || 38||

yudhiShThira uvAcha||

AshvastA eva sarve sma chiraM tvAM mRRigayAmahe |
tadidAnIM samuttiShTha yudhyasveha suyodhana || 39||

hatvA vA samare pArthAnsphItaM rAjyamavApnuhi |
nihato vA raNe.asmAbhirvIralokamavApsyasi || 40||

duryodhana uvAcha||

yadarthaM rAjyamichChAmi kurUNAM kurunandana |
ta ime nihatAH sarve bhrAtaro me janeshvara || 41||

kShINaratnAM cha pRRithivIM hatakShatriyapu~NgavAm |
nAbhyutsahAmyahaM bhoktuM vidhavAmiva yoShitam || 42||

adyApi tvahamAsha.nse tvAM vijetuM yudhiShThira |
bha~NktvA pA~nchAlapANDUnAmutsAhaM bharatarShabha || 43||

na tvidAnImahaM manye kAryaM yuddhena karhichit |
droNe karNe cha sa.nshAnte nihate cha pitAmahe || 44||

astvidAnImiyaM rAjankevalA pRRithivI tava |
asahAyo hi ko rAjA rAjyamichChetprashAsitum || 45||

suhRRidastAdRRishAnhitvA putrAnbhrAtR^InpitR^Inapi |
bhavadbhishcha hRRite rAjye ko nu jIveta mAdRRishaH || 46||

ahaM vanaM gamiShyAmi hyajinaiH prativAsitaH |
ratirhi nAsti me rAjye hatapakShasya bhArata || 47||

hatabAndhavabhUyiShThA hatAshvA hataku~njarA |
eShA te pRRithivI rAjanbhu~NkShvainAM vigatajvaraH || 48||

vanameva gamiShyAmi vasAno mRRigacharmaNI |
na hi me nirjitasyAsti jIvite.adya spRRihA vibho || 49||

gachCha tvaM bhu~NkShva rAjendra pRRithivIM nihateshvarAm |
hatayodhAM naShTaratnAM kShINavaprAM yathAsukham || 50||

yudhiShThira uvAcha||

ArtapralApAnmA tAta salilasthaH prabhAShathAH |
naitanmanasi me rAjanvAshitaM shakuneriva || 51||

yadi chApi samarthaH syAstvaM dAnAya suyodhana |
nAhamichCheyamavaniM tvayA dattAM prashAsitum || 52||

adharmeNa na gRRihNIyAM tvayA dattAM mahImimAm |
na hi dharmaH smRRito rAjankShatriyasya pratigrahaH || 53||

tvayA dattAM na chechCheyaM pRRithivImakhilAmaham |
tvAM tu yuddhe vinirjitya bhoktAsmi vasudhAmimAm || 54||

anIshvarashcha pRRithivIM kathaM tvaM dAtumichChasi |
tvayeyaM pRRithivI rAjankiM na dattA tadaiva hi || 55||

dharmato yAchamAnAnAM shamArthaM cha kulasya naH |
vArShNeyaM prathamaM rAjanpratyAkhyAya mahAbalam || 56||

kimidAnIM dadAsi tvaM ko hi te chittavibhramaH |
abhiyuktastu ko rAjA dAtumichCheddhi medinIm || 57||

na tvamadya mahIM dAtumIshaH kauravanandana |
AchChettuM vA balAdrAjansa kathaM dAtumichChasi || 58||

mAM tu nirjitya sa~NgrAme pAlayemAM vasundharAm || 58||

sUchyagreNApi yadbhUmerapi dhrIyeta bhArata |
tanmAtramapi no mahyaM na dadAti purA bhavAn || 59||

sa kathaM pRRithivImetAM pradadAsi vishAM pate |
sUchyagraM nAtyajaH pUrvaM sa kathaM tyajasi kShitim || 60||

evamaishvaryamAsAdya prashAsya pRRithivImimAm |
ko hi mUDho vyavasyeta shatrordAtuM vasundharAm || 61||

tvaM tu kevalamaurkhyeNa vimUDho nAvabudhyase |
pRRithivIM dAtukAmo.api jIvitenAdya mokShyase || 62||

asmAnvA tvaM parAjitya prashAdhi pRRithivImimAm |
atha vA nihato.asmAbhirvraja lokAnanuttamAn || 63||

AvayorjIvato rAjanmayi cha tvayi cha dhruvam |
sa.nshayaH sarvabhUtAnAM vijaye no bhaviShyati || 64||

jIvitaM tava duShpraj~na mayi samprati vartate |
jIvayeyaM tvahaM kAmaM na tu tvaM jIvituM kShamaH || 65||

dahane hi kRRito yatnastvayAsmAsu visheShataH |
AshIviShairviShaishchApi jale chApi praveshanaiH || 66||

tvayA vinikRRitA rAjanrAjyasya haraNena cha || 66||

etasmAtkAraNAtpApa jIvitaM te na vidyate |
uttiShThottiShTha yudhyasva tatte shreyo bhaviShyati || 67||

sa~njaya uvAcha||

evaM tu vividhA vAcho jayayuktAH punaH punaH |
kIrtayanti sma te vIrAstatra tatra janAdhipa || 68||

\hrule

\medskip
                  31
\medskip

dhRRitarAShTra uvAcha||

evaM santarjyamAnastu mama putro mahIpatiH |
prakRRityA manyumAnvIraH kathamAsItparantapaH || 1||

na hi santarjanA tena shrutapUrvA kadAchana |
rAjabhAvena mAnyashcha sarvalokasya so.abhavat || 2||

iyaM cha pRRithivI sarvA samlechChATavikA bhRRisham |
prasAdAddhriyate yasya pratyakShaM tava sa~njaya || 3||

sa tathA tarjyamAnastu pANDuputrairvisheShataH |
vihInashcha svakairbhRRityairnirjane chAvRRito bhRRisham || 4||

shrutvA sa kaTukA vAcho jayayuktAH punaH punaH |
kimabravItpANDaveyA.nstanmamAchakShva sa~njaya || 5||

sa~njaya uvAcha||

tarjyamAnastadA rAjannudakasthastavAtmajaH |
yudhiShThireNa rAjendra bhrAtRRibhiH sahitena ha || 6||

shrutvA sa kaTukA vAcho viShamastho janAdhipaH |
dIrghamuShNaM cha niHshvasya salilasthaH punaH punaH || 7||

salilAntargato rAjA dhunvanhastau punaH punaH |
manashchakAra yuddhAya rAjAnaM chAbhyabhAShata || 8||

yUyaM sasuhRRidaH pArthAH sarve sarathavAhanAH |
ahamekaH paridyUno viratho hatavAhanaH || 9||

Attashastrai rathagatairbahubhiH parivAritaH |
kathamekaH padAtiH sannashastro yoddhumutsahe || 10||

ekaikena tu mAM yUyaM yodhayadhvaM yudhiShThira |
na hyeko bahubhirvIrairnyAyyaM yodhayituM yudhi || 11||

visheShato vikavachaH shrAntashchApaH samAshritaH |
bhRRishaM vikShatagAtrashcha shrAntavAhanasainikaH || 12||

na me tvatto bhayaM rAjanna cha pArthAdvRRikodarAt |
phalgunAdvAsudevAdvA pA~nchAlebhyo.atha vA punaH || 13||

yamAbhyAM yuyudhAnAdvA ye chAnye tava sainikAH |
ekaH sarvAnahaM kruddho na tAnyoddhumihotsahe || 14||

dharmamUlA satAM kIrtirmanuShyANAM janAdhipa |
dharmaM chaiveha kIrtiM cha pAlayanprabravImyaham || 15||

ahamutthAya vaH sarvAnpratiyotsyAmi sa.nyuge |
anva.nshAbhyAgatAnsarvAnRRitUnsa.nvatsaro yathA || 16||

adya vaH sarathAnsAshvAnashastro viratho.api san |
nakShatrANIva sarvANi savitA rAtrisa~NkShaye || 17||

tejasA nAshayiShyAmi sthirIbhavata pANDavAH || 17||

adyAnRRiNyaM gamiShyAmi kShatriyANAM yashasvinAm |
bAhlIkadroNabhIShmANAM karNasya cha mahAtmanaH || 18||

jayadrathasya shUrasya bhagadattasya chobhayoH |
madrarAjasya shalyasya bhUrishravasa eva cha || 19||

putrANAM bharatashreShTha shakuneH saubalasya cha |
mitrANAM suhRRidAM chaiva bAndhavAnAM tathaiva cha || 20||

AnRRiNyamadya gachChAmi hatvA tvAM bhrAtRRibhiH saha |
etAvaduktvA vachanaM virarAma janAdhipaH || 21||

yudhiShThira uvAcha||

diShTyA tvamapi jAnIShe kShatradharmaM suyodhana |
diShTyA te vartate buddhiryuddhAyaiva mahAbhuja || 22||

diShTyA shUro.asi kauravya diShTyA jAnAsi sa~Ngaram |
yastvameko hi naH sarvAnsa.nyuge yoddhumichChasi || 23||

eka ekena sa~Ngamya yatte saMmatamAyudham |
tattvamAdAya yudhyasva prekShakAste vayaM sthitAH || 24||

ayamiShTaM cha te kAmaM vIra bhUyo dadAmyaham |
hatvaikaM bhavato rAjyaM hato vA svargamApnuhi || 25||

duryodhana uvAcha||

ekashchedyoddhumAkrande varo.adya mama dIyate |
AyudhAnAmiyaM chApi vRRitA tvatsaMmate gadA || 26||

bhrAtR^INAM bhavatAmekaH shakyaM mAM yo.abhimanyate |
padAtirgadayA sa~Nkhye sa yudhyatu mayA saha || 27||

vRRittAni rathayuddhAni vichitrANi pade pade |
idamekaM gadAyuddhaM bhavatvadyAdbhutaM mahat || 28||

annAnAmapi paryAyaM kartumichChanti mAnavAH |
yuddhAnAmapi paryAyo bhavatvanumate tava || 29||

gadayA tvAM mahAbAho vijeShyAmi sahAnujam |
pA~nchAlAnsRRi~njayA.nshchaiva ye chAnye tava sainikAH || 30||

yudhiShThira uvAcha||

uttiShThottiShTha gAndhAre mAM yodhaya suyodhana |
eka ekena sa~Ngamya sa.nyuge gadayA balI || 31||

puruSho bhava gAndhAre yudhyasva susamAhitaH |
adya te jIvitaM nAsti yadyapi tvaM manojavaH || 32||

sa~njaya uvAcha||

etatsa narashArdUlo nAmRRiShyata tavAtmajaH |
salilAntargataH shvabhre mahAnAga iva shvasan || 33||

tathAsau vAkpratodena tudyamAnaH punaH punaH |
vAchaM na mamRRiShe dhImAnuttamAshvaH kashAmiva || 34||

sa~NkShobhya salilaM vegAdgadAmAdAya vIryavAn |
adrisAramayIM gurvIM kA~nchanA~NgadabhUShaNAm || 35||

antarjalAtsamuttasthau nAgendra iva niHshvasan || 35||

sa bhittvA stambhitaM toyaM skandhe kRRitvAyasIM gadAm |
udatiShThata putraste pratapanrashmimAniva || 36||

tataH shaikyAyasIM gurvIM jAtarUpapariShkRRitAm |
gadAM parAmRRishaddhImAndhArtarAShTro mahAbalaH || 37||

gadAhastaM tu taM dRRiShTvA sashRRi~Ngamiva parvatam |
prajAnAmiva sa~NkruddhaM shUlapANimavasthitam || 38||

sagado bhArato bhAti pratapanbhAskaro yathA || 38||

tamuttIrNaM mahAbAhuM gadAhastamari.ndamam |
menire sarvabhUtAni daNDahastamivAntakam || 39||

vajrahastaM yathA shakraM shUlahastaM yathA haram |
dadRRishuH sarvapA~nchAlAH putraM tava janAdhipa || 40||

tamuttIrNaM tu samprekShya samahRRiShyanta sarvashaH |
pA~nchAlAH pANDaveyAshcha te.anyonyasya talAndaduH || 41||

avahAsaM tu taM matvA putro duryodhanastava |
udvRRitya nayane kruddho didhakShuriva pANDavAn || 42||

trishikhAM bhrukuTIM kRRitvA sa.ndaShTadashanachChadaH |
pratyuvAcha tatastAnvai pANDavAnsahakeshavAn || 43||

avahAsasya vo.asyAdya prativaktAsmi pANDavAH |
gamiShyatha hatAH sadyaH sapA~nchAlA yamakShayam || 44||

utthitastu jalAttasmAtputro duryodhanastava |
atiShThata gadApANI rudhireNa samukShitaH || 45||

tasya shoNitadigdhasya salilena samukShitam |
sharIraM sma tadA bhAti sravanniva mahIdharaH || 46||

tamudyatagadaM vIraM menire tatra pANDavAH |
vaivasvatamiva kruddhaM ki~NkarodyatapANinam || 47||

sa meghaninado harShAnnadanniva cha govRRiShaH |
AjuhAva tataH pArthAngadayA yudhi vIryavAn || 48||

duryodhana uvAcha||

ekaikena cha mAM yUyamAsIdata yudhiShThira |
na hyeko bahubhirnyAyyo vIra yodhayituM yudhi || 49||

nyastavarmA visheSheNa shrAntashchApsu pariplutaH |
bhRRishaM vikShatagAtrashcha hatavAhanasainikaH || 50||

yudhiShThira uvAcha||

nAbhUdiyaM tava praj~nA kathamevaM suyodhana |
yadAbhimanyuM bahavo jaghnuryudhi mahArathAH || 51||

Amu~ncha kavachaM vIra mUrdhajAnyamayasva cha |
yachchAnyadapi te nAsti tadapyAdatsva bhArata || 52||

imamekaM cha te kAmaM vIra bhUyo dadAmyaham || 52||

pa~nchAnAM pANDaveyAnAM yena yoddhumihechChasi |
taM hatvA vai bhavAnrAjA hato vA svargamApnuhi || 53||

RRite cha jIvitAdvIra yuddhe kiM kurma te priyam || 53||

sa~njaya uvAcha||

tatastava suto rAjanvarma jagrAha kA~nchanam |
vichitraM cha shirastrANaM jAmbUnadapariShkRRitam || 54||

so.avabaddhashirastrANaH shubhakA~nchanavarmabhRRit |
rarAja rAjanputraste kA~nchanaH shailarADiva || 55||

saMnaddhaH sa gadI rAjansajjaH sa~NgrAmamUrdhani |
abravItpANDavAnsarvAnputro duryodhanastava || 56||

bhrAtR^INAM bhavatAmeko yudhyatAM gadayA mayA |
sahadevena vA yotsye bhImena nakulena vA || 57||

atha vA phalgunenAdya tvayA vA bharatarShabha |
yotsye.ahaM sa~NgaraM prApya vijeShye cha raNAjire || 58||

ahamadya gamiShyAmi vairasyAntaM sudurgamam |
gadayA puruShavyAghra hemapaTTavinaddhayA || 59||

gadAyuddhe na me kashchitsadRRisho.astIti chintaya |
gadayA vo haniShyAmi sarvAneva samAgatAn || 60||

gRRihNAtu sa gadAM yo vai yudhyate.adya mayA saha || 60||

\hrule

\medskip
                  32
\medskip

sa~njaya uvAcha||

evaM duryodhane rAjangarjamAne muhurmuhuH |
yudhiShThirasya sa~Nkruddho vAsudevo.abravIdidam || 1||

yadi nAma hyayaM yuddhe varayettvAM yudhiShThira |
arjunaM nakulaM vApi sahadevamathApi vA || 2||

kimidaM sAhasaM rAja.nstvayA vyAhRRitamIdRRisham |
ekameva nihatyAjau bhava rAjA kuruShviti || 3||

etena hi kRRitA yogyA varShANIha trayodasha |
Ayase puruShe rAjanbhImasenajighA.nsayA || 4||

kathaM nAma bhavetkAryamasmAbhirbharatarShabha |
sAhasaM kRRitavA.nstvaM tu hyanukroshAnnRRipottama || 5||

nAnyamasyAnupashyAmi pratiyoddhAramAhave |
RRite vRRikodarAtpArthAtsa cha nAtikRRitashramaH || 6||

tadidaM dyUtamArabdhaM punareva yathA purA |
viShamaM shakuneshchaiva tava chaiva vishAM pate || 7||

balI bhImaH samarthashcha kRRitI rAjA suyodhanaH |
balavAnvA kRRitI veti kRRitI rAjanvishiShyate || 8||

so.ayaM rAja.nstvayA shatruH same pathi niveshitaH |
nyastashchAtmA suviShame kRRichChramApAditA vayam || 9||

ko nu sarvAnvinirjitya shatrUnekena vairiNA |
paNitvA chaikapANena rochayedevamAhavam || 10||

na hi pashyAmi taM loke gadAhastaM narottamam |
yudhyedduryodhanaM sa~Nkhye kRRititvAddhi visheShayet || 11||

phalgunaM vA bhavantaM vA mAdrIputrAvathApi vA |
na samarthAnahaM manye gadAhastasya sa.nyuge || 12||

sa kathaM vadase shatruM yudhyasva gadayeti ha |
ekaM cha no nihatyAjau bhava rAjeti bhArata || 13||

vRRikodaraM samAsAdya sa.nshayo vijaye hi naH |
nyAyato yudhyamAnAnAM kRRitI hyeSha mahAbalaH || 14||

bhIma uvAcha||

madhusUdana mA kArShIrviShAdaM yadunandana |
adya pAraM gamiShyAmi vairasya bhRRishadurgamam || 15||

ahaM suyodhanaM sa~Nkhye haniShyAmi na sa.nshayaH |
vijayo vai dhruvaM kRRiShNa dharmarAjasya dRRishyate || 16||

adhyardhena guNeneyaM gadA gurutarI mama |
na tathA dhArtarAShTrasya mA kArShIrmAdhava vyathAm || 17||

sAmarAnapi lokA.nstrInnAnAshastradharAnyudhi |
yodhayeyaM raNe hRRiShTaH kimutAdya suyodhanam || 18||

sa~njaya uvAcha||

tathA sambhAShamANaM tu vAsudevo vRRikodaram |
hRRiShTaH sampUjayAmAsa vachanaM chedamabravIt || 19||

tvAmAshritya mahAbAho dharmarAjo yudhiShThiraH |
nihatAriH svakAM dIptAM shriyaM prApto na sa.nshayaH || 20||

tvayA vinihatAH sarve dhRRitarAShTrasutA raNe |
rAjAno rAjaputrAshcha nAgAshcha vinipAtitAH || 21||

kali~NgA mAgadhAH prAchyA gAndhArAH kuravastathA |
tvAmAsAdya mahAyuddhe nihatAH pANDunandana || 22||

hatvA duryodhanaM chApi prayachChorvIM sasAgarAm |
dharmarAjAya kaunteya yathA viShNuH shachIpateH || 23||

tvAM cha prApya raNe pApo dhArtarAShTro vina~NkShyati |
tvamasya sakthinI bha~NktvA pratij~nAM pArayiShyasi || 24||

yatnena tu sadA pArtha yoddhavyo dhRRitarAShTrajaH |
kRRitI cha balavA.nshchaiva yuddhashauNDashcha nityadA || 25||

tatastu sAtyakI rAjanpUjayAmAsa pANDavam |
vividhAbhishcha tAM vAgbhiH pUjayAmAsa mAdhavaH || 26||

pA~nchAlAH pANDaveyAshcha dharmarAjapurogamAH |
tadvacho bhImasenasya sarva evAbhyapUjayan || 27||

tato bhImabalo bhImo yudhiShThiramathAbravIt |
sRRi~njayaiH saha tiShThantaM tapantamiva bhAskaram || 28||

ahametena sa~Ngamya sa.nyuge yoddhumutsahe |
na hi shakto raNe jetuM mAmeSha puruShAdhamaH || 29||

adya krodhaM vimokShyAmi nihitaM hRRidaye bhRRisham |
suyodhane dhArtarAShTre khANDave.agnimivArjunaH || 30||

shalyamadyoddhariShyAmi tava pANDava hRRichChayam |
nihatya gadayA pApamadya rAjansukhI bhava || 31||

adya kIrtimayIM mAlAM pratimokShye tavAnagha |
prANA~nshriyaM cha rAjyaM cha mokShyate.adya suyodhanaH || 32||

rAjA cha dhRRitarAShTro.adya shrutvA putraM mayA hatam |
smariShyatyashubhaM karma yattachChakunibuddhijam || 33||

ityuktvA bharatashreShTho gadAmudyamya vIryavAn |
udatiShThata yuddhAya shakro vRRitramivAhvayan || 34||

tamekAkinamAsAdya dhArtarAShTraM mahAbalam |
niryUthamiva mAta~NgaM samahRRiShyanta pANDavAH || 35||

tamudyatagadaM dRRiShTvA kailAsamiva shRRi~NgiNam |
bhImasenastadA rAjanduryodhanamathAbravIt || 36||

rAj~nApi dhRRitarAShTreNa tvayA chAsmAsu yatkRRitam |
smara tadduShkRRitaM karma yadvRRittaM vAraNAvate || 37||

draupadI cha parikliShTA sabhAmadhye rajasvalA |
dyUte yadvijito rAjA shakunerbuddhinishchayAt || 38||

yAni chAnyAni duShTAtmanpApAni kRRitavAnasi |
anAgaHsu cha pArtheShu tasya pashya mahatphalam || 39||

tvatkRRite nihataH shete sharatalpe mahAyashAH |
gA~Ngeyo bharatashreShThaH sarveShAM naH pitAmahaH || 40||

hato droNashcha karNashcha hataH shalyaH pratApavAn |
vairasya chAdikartAsau shakunirnihato yudhi || 41||

bhrAtaraste hatAH shUrAH putrAshcha sahasainikAH |
rAjAnashcha hatAH shUrAH samareShvanivartinaH || 42||

ete chAnye cha nihatA bahavaH kShatriyarShabhAH |
prAtikAmI tathA pApo draupadyAH kleshakRRiddhataH || 43||

avashiShTastvamevaikaH kulaghno.adhamapUruShaH |
tvAmapyadya haniShyAmi gadayA nAtra sa.nshayaH || 44||

adya te.ahaM raNe darpaM sarvaM nAshayitA nRRipa |
rAjyAshAM vipulAM rAjanpANDaveShu cha duShkRRitam || 45||

duryodhana uvAcha||

kiM katthitena bahudhA yudhyasvAdya mayA saha |
adya te.ahaM vineShyAmi yuddhashraddhAM vRRikodara || 46||

kiM na pashyasi mAM pApa gadAyuddhe vyavasthitam |
himavachChikharAkArAM pragRRihya mahatIM gadAm || 47||

gadinaM ko.adya mAM pApa jetumutsahate ripuH |
nyAyato yudhyamAnasya deveShvapi pura.ndaraH || 48||

mA vRRithA garja kaunteya shAradAbhramivAjalam |
darshayasva balaM yuddhe yAvattatte.adya vidyate || 49||

tasya tadvachanaM shrutvA pA~nchAlAH sahasRRi~njayAH |
sarve sampUjayAmAsustadvacho vijigIShavaH || 50||

taM mattamiva mAta~NgaM talashabdena mAnavAH |
bhUyaH saMharShayAmAsU rAjanduryodhanaM nRRipam || 51||

bRRiMhanti ku~njarAstatra hayA heShanti chAsakRRit |
shastrANi sampradIpyante pANDavAnAM jayaiShiNAm || 52||

\hrule

\medskip
                  33
\medskip

sa~njaya uvAcha||

tasminyuddhe mahArAja sampravRRitte sudAruNe |
upaviShTeShu sarveShu pANDaveShu mahAtmasu || 1||

tatastAladhvajo rAmastayoryuddha upasthite |
shrutvA tachChiShyayo rAjannAjagAma halAyudhaH || 2||

taM dRRiShTvA paramaprItAH pUjayitvA narAdhipAH |
shiShyayoH kaushalaM yuddhe pashya rAmeti chAbruvan || 3||

abravIchcha tadA rAmo dRRiShTvA kRRiShNaM cha pANDavam |
duryodhanaM cha kauravyaM gadApANimavasthitam || 4||

chatvAri.nshadahAnyadya dve cha me niHsRRitasya vai |
puShyeNa samprayAto.asmi shravaNe punarAgataH || 5||

shiShyayorvai gadAyuddhaM draShTukAmo.asmi mAdhava || 5||

tato yudhiShThiro rAjA pariShvajya halAyudham |
svAgataM kushalaM chAsmai paryapRRichChadyathAtatham || 6||

kRRiShNau chApi maheShvAsAvabhivAdya halAyudham |
sasvajAte pariprItau priyamANau yashasvinau || 7||

mAdrIputrau tathA shUrau draupadyAH pa~ncha chAtmajAH |
abhivAdya sthitA rAjanrauhiNeyaM mahAbalam || 8||

bhImaseno.atha balavAnputrastava janAdhipa |
tathaiva chodyatagadau pUjayAmAsaturbalam || 9||

svAgatena cha te tatra pratipUjya punaH punaH |
pashya yuddhaM mahAbAho iti te rAmamabruvan || 10||

evamUchurmahAtmAnaM rauhiNeyaM narAdhipAH || 10||

pariShvajya tadA rAmaH pANDavAnsRRi~njayAnapi |
apRRichChatkushalaM sarvAnpANDavA.nshchAmitaujasaH || 11||

tathaiva te samAsAdya paprachChustamanAmayam || 11||

pratyabhyarchya halI sarvAnkShatriyA.nshcha mahAmanAH |
kRRitvA kushalasa.nyuktAM sa.nvidaM cha yathAvayaH || 12||

janArdanaM sAtyakiM cha premNA sa pariShasvaje |
mUrdhni chaitAvupAghrAya kushalaM paryapRRichChata || 13||

tau chainaM vidhivadrAjanpUjayAmAsaturgurum |
brahmANamiva deveshamindropendrau mudA yutau || 14||

tato.abravIddharmasuto rauhiNeyamari.ndamam |
idaM bhrAtrormahAyuddhaM pashya rAmeti bhArata || 15||

teShAM madhye mahAbAhuH shrImAnkeshavapUrvajaH |
nyavishatparamaprItaH pUjyamAno mahArathaiH || 16||

sa babhau rAjamadhyastho nIlavAsAH sitaprabhaH |
divIva nakShatragaNaiH parikIrNo nishAkaraH || 17||

tatastayoH saMnipAtastumulo romaharShaNaH |
AsIdantakaro rAjanvairasya tava putrayoH || 18||

\hrule

\medskip
                  34
\medskip

janamejaya uvAcha||

pUrvameva yadA rAmastasminyuddha upasthite |
Amantrya keshavaM yAto vRRiShNibhiH sahitaH prabhuH || 1||

sAhAyyaM dhArtarAShTrasya na cha kartAsmi keshava |
na chaiva pANDuputrANAM gamiShyAmi yathAgatam || 2||

evamuktvA tadA rAmo yAtaH shatrunibarhaNaH |
tasya chAgamanaM bhUyo brahma~nsha.nsitumarhasi || 3||

AkhyAhi me vistarataH kathaM rAma upasthitaH |
kathaM cha dRRiShTavAnyuddhaM kushalo hyasi sattama || 4||

vaishampAyana uvAcha||

upaplavye niviShTeShu pANDaveShu mahAtmasu |
preShito dhRRitarAShTrasya samIpaM madhusUdanaH || 5||

shamaM prati mahAbAho hitArthaM sarvadehinAm || 5||

sa gatvA hAstinapuraM dhRRitarAShTraM sametya cha |
uktavAnvachanaM tathyaM hitaM chaiva visheShataH || 6||

na cha tatkRRitavAnrAjA yathAkhyAtaM hi te purA || 6||

anavApya shamaM tatra kRRiShNaH puruShasattamaH |
AgachChata mahAbAhurupaplavyaM janAdhipa || 7||

tataH pratyAgataH kRRiShNo dhArtarAShTravisarjitaH |
akriyAyAM naravyAghra pANDavAnidamabravIt || 8||

na kurvanti vacho mahyaM kuravaH kAlachoditAH |
nirgachChadhvaM pANDaveyAH puShyeNa sahitA mayA || 9||

tato vibhajyamAneShu baleShu balinAM varaH |
provAcha bhrAtaraM kRRiShNaM rauhiNeyo mahAmanAH || 10||

teShAmapi mahAbAho sAhAyyaM madhusUdana |
kriyatAmiti tatkRRiShNo nAsya chakre vachastadA || 11||

tato manyuparItAtmA jagAma yadunandanaH |
tIrthayAtrAM haladharaH sarasvatyAM mahAyashAH || 12||

maitre nakShatrayoge sma sahitaH sarvayAdavaiH || 12||

AshrayAmAsa bhojastu duryodhanamari.ndamaH |
yuyudhAnena sahito vAsudevastu pANDavAn || 13||

rauhiNeye gate shUre puShyeNa madhusUdanaH |
pANDaveyAnpuraskRRitya yayAvabhimukhaH kurUn || 14||

gachChanneva pathisthastu rAmaH preShyAnuvAcha ha |
sambhArA.nstIrthayAtrAyAM sarvopakaraNAni cha || 15||

AnayadhvaM dvArakAyA agnInvai yAjakA.nstathA || 15||

suvarNaM rajataM chaiva dhenUrvAsA.nsi vAjinaH |
ku~njarA.nshcha rathA.nshchaiva kharoShTraM vAhanAni cha || 16||

kShipramAnIyatAM sarvaM tIrthahetoH parichChadam || 16||

pratisrotaH sarasvatyA gachChadhvaM shIghragAminaH |
RRitvijashchAnayadhvaM vai shatashashcha dvijarShabhAn || 17||

evaM sa.ndishya tu preShyAnbaladevo mahAbalaH |
tIrthayAtrAM yayau rAjankurUNAM vaishase tadA || 18||

sarasvatIM pratisrotaH samudrAdabhijagmivAn || 18||

RRitvigbhishcha suhRRidbhishcha tathAnyairdvijasattamaiH |
rathairgajaistathAshvaishcha preShyaishcha bharatarShabha || 19||

gokharoShTraprayuktaishcha yAnaishcha bahubhirvRRitaH || 19||

shrAntAnAM klAntavapuShAM shishUnAM vipulAyuShAm |
tAni yAnAni desheShu pratIkShyante sma bhArata || 20||

bubhukShitAnAmarthAya kL^iptamannaM samantataH || 20||

yo yo yatra dvijo bhoktuM kAmaM kAmayate tadA |
tasya tasya tu tatraivamupajahrustadA nRRipa || 21||

tatra sthitA narA rAjanrauhiNeyasya shAsanAt |
bhakShyapeyasya kurvanti rAshI.nstatra samantataH || 22||

vAsA.nsi cha mahArhANi parya~NkAstaraNAni cha |
pUjArthaM tatra kL^iptAni viprANAM sukhamichChatAm || 23||

yatra yaH svapate vipraH kShatriyo vApi bhArata |
tatra tatra tu tasyaiva sarvaM kL^iptamadRRishyata || 24||

yathAsukhaM janaH sarvastiShThate yAti vA tadA |
yAtukAmasya yAnAni pAnAni tRRiShitasya cha || 25||

bubhukShitasya chAnnAni svAdUni bharatarShabha |
upajahrurnarAstatra vastrANyAbharaNAni cha || 26||

sa panthAH prababhau rAjansarvasyaiva sukhAvahaH |
svargopamastadA vIra narANAM tatra gachChatAm || 27||

nityapramuditopetaH svAdubhakShaH shubhAnvitaH |
vipaNyApaNapaNyAnAM nAnAjanashatairvRRitaH || 28||

nAnAdrumalatopeto nAnAratnavibhUShitaH || 28||

tato mahAtmA niyame sthitAtmA  puNyeShu tIrtheShu vasUni rAjan |
dadau dvijebhyaH kratudakShiNAshcha  yadupravIro halabhRRitpratItaH || 29||

dogdhrIshcha dhenUshcha sahasrasho vai  suvAsasaH kA~nchanabaddhashRRi~NgIH |
hayA.nshcha nAnAvidhadeshajAtA nyAnAni dAsIshcha tathA dvijebhyaH || 30||

ratnAni muktAmaNividrumaM cha  shRRi~NgIsuvarNaM rajataM cha shubhram |
ayasmayaM tAmramayaM cha bhANDaM  dadau dvijAtipravareShu rAmaH || 31||

evaM sa vittaM pradadau mahAtmA  sarasvatItIrthavareShu bhUri |
yayau krameNApratimaprabhAva stataH kurukShetramudAravRRittaH || 32||

janamejaya uvAcha||

sArasvatAnAM tIrthAnAM guNotpattiM vadasva me |
phalaM cha dvipadAM shreShTha karmanirvRRittimeva cha || 33||

yathAkramaM cha bhagava.nstIrthAnAmanupUrvashaH |
brahmanbrahmavidAM shreShTha paraM kautUhalaM hi me || 34||

vaishampAyana uvAcha||

tIrthAnAM vistaraM rAjanguNotpattiM cha sarvashaH |
mayochyamAnAM shRRiNu vai puNyAM rAjendra kRRitsnashaH || 35||

pUrvaM mahArAja yadupravIra  RRitviksuhRRidvipragaNaishcha sArdham |
puNyaM prabhAsaM samupAjagAma  yatroDurADyakShmaNA klishyamAnaH || 36||

vimuktashApaH punarApya tejaH  sarvaM jagadbhAsayate narendra |
evaM tu tIrthapravaraM pRRithivyAM  prabhAsanAttasya tataH prabhAsaH || 37||

janamejaya uvAcha||

kimarthaM bhagavAnsomo yakShmaNA samagRRihyata |
kathaM cha tIrthapravare tasmi.nshchandro nyamajjata || 38||

kathamAplutya tasmi.nstu punarApyAyitaH shashI |
etanme sarvamAchakShva vistareNa mahAmune || 39||

vaishampAyana uvAcha||

dakShasya tanayA yAstAH prAdurAsanvishAM pate |
sa saptavi.nshatiM kanyA dakShaH somAya vai dadau || 40||

nakShatrayoganiratAH sa~NkhyAnArthaM cha bhArata |
patnyo vai tasya rAjendra somasya shubhalakShaNAH || 41||

tAstu sarvA vishAlAkShyo rUpeNApratimA bhuvi |
atyarichyata tAsAM tu rohiNI rUpasampadA || 42||

tatastasyAM sa bhagavAnprItiM chakre nishAkaraH |
sAsya hRRidyA babhUvAtha tasmAttAM bubhuje sadA || 43||

purA hi somo rAjendra rohiNyAmavasachchiram |
tato.asya kupitAnyAsannakShatrANi mahAtmanaH || 44||

tA gatvA pitaraM prAhuH prajApatimatandritAH |
somo vasati nAsmAsu rohiNIM bhajate sadA || 45||

tA vayaM sahitAH sarvAstvatsakAshe prajeshvara |
vatsyAmo niyatAhArAstapashcharaNatatparAH || 46||

shrutvA tAsAM tu vachanaM dakShaH somamathAbravIt |
samaM vartasva bhAryAsu mA tvAdharmo mahAnspRRishet || 47||

tAshcha sarvAbravIddakSho gachChadhvaM somamantikAt |
samaM vatsyati sarvAsu chandramA mama shAsanAt || 48||

visRRiShTAstAstadA jagmuH shItA.nshubhavanaM tadA |
tathApi somo bhagavAnpunareva mahIpate || 49||

rohiNIM nivasatyeva prIyamANo muhurmuhuH || 49||

tatastAH sahitAH sarvA bhUyaH pitaramabruvan |
tava shushrUShaNe yuktA vatsyAmo hi tavAshrame || 50||

somo vasati nAsmAsu nAkarodvachanaM tava || 50||

tAsAM tadvachanaM shrutvA dakShaH somamathAbravIt |
samaM vartasva bhAryAsu mA tvAM shapsye virochana || 51||

anAdRRitya tu tadvAkyaM dakShasya bhagavA~nshashI |
rohiNyA sArdhamavasattatastAH kupitAH punaH || 52||

gatvA cha pitaraM prAhuH praNamya shirasA tadA |
somo vasati nAsmAsu tasmAnnaH sharaNaM bhava || 53||

rohiNyAmeva bhagavansadA vasati chandramAH |
tasmAnnastrAhi sarvA vai yathA naH soma Avishet || 54||

tachChrutvA bhagavAnkruddho yakShmANaM pRRithivIpate |
sasarja roShAtsomAya sa choDupatimAvishat || 55||

sa yakShmaNAbhibhUtAtmAkShIyatAharahaH shashI |
yatnaM chApyakarodrAjanmokShArthaM tasya yakShmaNaH || 56||

iShTveShTibhirmahArAja vividhAbhirnishAkaraH |
na chAmuchyata shApAdvai kShayaM chaivAbhyagachChata || 57||

kShIyamANe tataH some oShadhyo na prajaj~nire |
nirAsvAdarasAH sarvA hatavIryAshcha sarvashaH || 58||

oShadhInAM kShaye jAte prANinAmapi sa~NkShayaH |
kRRishAshchAsanprajAH sarvAH kShIyamANe nishAkare || 59||

tato devAH samAgamya somamUchurmahIpate |
kimidaM bhavato rUpamIdRRishaM na prakAshate || 60||

kAraNaM brUhi naH sarvaM yenedaM te mahadbhayam |
shrutvA tu vachanaM tvatto vidhAsyAmastato vayam || 61||

evamuktaH pratyuvAcha sarvA.nstA~nshashalakShaNaH |
shApaM cha kAraNaM chaiva yakShmANaM cha tathAtmanaH || 62||

devAstasya vachaH shrutvA gatvA dakShamathAbruvan |
prasIda bhagavansome shApashchaiSha nivartyatAm || 63||

asau hi chandramAH kShINaH ki~nchichCheSho hi lakShyate |
kShayAchchaivAsya devesha prajAshchApi gatAH kShayam || 64||

vIrudoShadhayashchaiva bIjAni vividhAni cha |
tathA vayaM lokaguro prasAdaM kartumarhasi || 65||

evamuktastadA chintya prAha vAkyaM prajApatiH |
naitachChakyaM mama vacho vyAvartayitumanyathA || 66||

hetunA tu mahAbhAgA nivartiShyati kenachit || 66||

samaM vartatu sarvAsu shashI bhAryAsu nityashaH |
sarasvatyA vare tIrthe unmajja~nshashalakShaNaH || 67||

punarvardhiShyate devAstadvai satyaM vacho mama || 67||

mAsArdhaM cha kShayaM somo nityameva gamiShyati |
mAsArdhaM cha sadA vRRiddhiM satyametadvacho mama || 68||

sarasvatIM tataH somo jagAma RRiShishAsanAt |
prabhAsaM paramaM tIrthaM sarasvatyA jagAma ha || 69||

amAvAsyAM mahAtejAstatronmajjanmahAdyutiH |
lokAnprabhAsayAmAsa shItA.nshutvamavApa cha || 70||

devAshcha sarve rAjendra prabhAsaM prApya puShkalam |
somena sahitA bhUtvA dakShasya pramukhe.abhavan || 71||

tataH prajApatiH sarvA visasarjAtha devatAH |
somaM cha bhagavAnprIto bhUyo vachanamabravIt || 72||

mAvama.nsthAH striyaH putra mA cha viprAnkadAchana |
gachCha yuktaH sadA bhUtvA kuru vai shAsanaM mama || 73||

sa visRRiShTo mahArAja jagAmAtha svamAlayam |
prajAshcha muditA bhUtvA bhojane cha yathA purA || 74||

etatte sarvamAkhyAtaM yathA shapto nishAkaraH |
prabhAsaM cha yathA tIrthaM tIrthAnAM pravaraM hyabhUt || 75||

amAvAsyAM mahArAja nityashaH shashalakShaNaH |
snAtvA hyApyAyate shrImAnprabhAse tIrtha uttame || 76||

atashchainaM prajAnanti prabhAsamiti bhUmipa |
prabhAM hi paramAM lebhe tasminnunmajjya chandramAH || 77||

tatastu chamasodbhedamachyutastvagamadbalI |
chamasodbheda ityevaM yaM janAH kathayantyuta || 78||

tatra dattvA cha dAnAni vishiShTAni halAyudhaH |
uShitvA rajanImekAM snAtvA cha vidhivattadA || 79||

udapAnamathAgachChattvarAvAnkeshavAgrajaH |
AdyaM svastyayanaM chaiva tatrAvApya mahatphalam || 80||

snigdhatvAdoShadhInAM cha bhUmeshcha janamejaya |
jAnanti siddhA rAjendra naShTAmapi sarasvatIm || 81||

\hrule

\medskip
              tritopAkhyAnam.h
                  35
\medskip

vaishampAyana uvAcha||

tasmAnnadIgataM chApi udapAnaM yashasvinaH |
tritasya cha mahArAja jagAmAtha halAyudhaH || 1||

tatra dattvA bahu dravyaM pUjayitvA tathA dvijAn |
upaspRRishya cha tatraiva prahRRiShTo musalAyudhaH || 2||

tatra dharmaparo hyAsIttritaH sa sumahAtapAH |
kUpe cha vasatA tena somaH pIto mahAtmanA || 3||

tatra chainaM samutsRRijya bhrAtarau jagmaturgRRihAn |
tatastau vai shashApAtha trito brAhmaNasattamaH || 4||

janamejaya uvAcha||

udapAnaM kathaM brahmankathaM cha sumahAtapAH |
patitaH kiM cha santyakto bhrAtRRibhyAM dvijasattamaH || 5||

kUpe kathaM cha hitvainaM bhrAtarau jagmaturgRRihAn |
etadAchakShva me brahmanyadi shrAvyaM hi manyase || 6||

vaishampAyana uvAcha||

AsanpUrvayuge rAjanmunayo bhrAtarastrayaH |
ekatashcha dvitashchaiva tritashchAdityasaMnibhAH || 7||

sarve prajApatisamAH prajAvantastathaiva cha |
brahmalokajitaH sarve tapasA brahmavAdinaH || 8||

teShAM tu tapasA prIto niyamena damena cha |
abhavadgautamo nityaM pitA dharmarataH sadA || 9||

sa tu dIrgheNa kAlena teShAM prItimavApya cha |
jagAma bhagavAnsthAnamanurUpamivAtmanaH || 10||

rAjAnastasya ye pUrve yAjyA hyAsanmahAtmanaH |
te sarve svargate tasmi.nstasya putrAnapUjayan || 11||

teShAM tu karmaNA rAja.nstathaivAdhyayanena cha |
tritaH sa shreShThatAM prApa yathaivAsya pitA tathA || 12||

taM sma sarve mahAbhAgA munayaH puNyalakShaNAH |
apUjayanmahAbhAgaM tathA vidvattayaiva tu || 13||

kadAchiddhi tato rAjanbhrAtarAvekatadvitau |
yaj~nArthaM chakratushchittaM dhanArthaM cha visheShataH || 14||

tayoshchintA samabhavattritaM gRRihya parantapa |
yAjyAnsarvAnupAdAya pratigRRihya pashU.nstataH || 15||

somaM pAsyAmahe hRRiShTAH prApya yaj~naM mahAphalam |
chakrushchaiva mahArAja bhrAtarastraya eva ha || 16||

tathA tu te parikramya yAjyAnsarvAnpashUnprati |
yAjayitvA tato yAjyA.NllabdhvA cha subahUnpashUn || 17||

yAjyena karmaNA tena pratigRRihya vidhAnataH |
prAchIM dishaM mahAtmAna Ajagmuste maharShayaH || 18||

tritasteShAM mahArAja purastAdyAti hRRiShTavat |
ekatashcha dvitashchaiva pRRiShThataH kAlayanpashUn || 19||

tayoshchintA samabhavaddRRiShTvA pashugaNaM mahat |
kathaM na syurimA gAva AvAbhyAM vai vinA tritam || 20||

tAvanyonyaM samAbhAShya ekatashcha dvitashcha ha |
yadUchaturmithaH pApau tannibodha janeshvara || 21||

trito yaj~neShu kushalastrito vedeShu niShThitaH |
anyAstrito bahutarA gAvaH samupalapsyate || 22||

tadAvAM sahitau bhUtvA gAH prakAlya vrajAvahe |
trito.api gachChatAM kAmamAvAbhyAM vai vinAkRRitaH || 23||

teShAmAgachChatAM rAtrau pathisthAne vRRiko.abhavat |
tathA kUpo.avidUre.abhUtsarasvatyAstaTe mahAn || 24||

atha trito vRRikaM dRRiShTvA pathi tiShThantamagrataH |
tadbhayAdapasarpanvai tasminkUpe papAta ha || 25||

agAdhe sumahAghore sarvabhUtabhaya~Nkare || 25||

tritastato mahAbhAgaH kUpastho munisattamaH |
ArtanAdaM tatashchakre tau tu shushruvaturmunI || 26||

taM j~nAtvA patitaM kUpe bhrAtarAvekatadvitau |
vRRikatrAsAchcha lobhAchcha samutsRRijya prajagmatuH || 27||

bhrAtRRibhyAM pashulubdhAbhyAmutsRRiShTaH sa mahAtapAH |
udapAne mahArAja nirjale pA.nsusa.nvRRite || 28||

trita AtmAnamAlakShya kUpe vIruttRRiNAvRRite |
nimagnaM bharatashreShTha pApakRRinnarake yathA || 29||

buddhyA hyagaNayatprAj~no mRRityorbhIto hyasomapaH |
somaH kathaM nu pAtavya ihasthena mayA bhavet || 30||

sa evamanusa~nchintya tasminkUpe mahAtapAH |
dadarsha vIrudhaM tatra lambamAnAM yadRRichChayA || 31||

pA.nsugraste tataH kUpe vichintya salilaM muniH |
agnInsa~NkalpayAmAsa hotre chAtmAnameva cha || 32||

tatastAM vIrudhaM somaM sa~Nkalpya sumahAtapAH |
RRicho yajUMShi sAmAni manasA chintayanmuniH || 33||

grAvANaH sharkarAH kRRitvA prachakre.abhiShavaM nRRipa || 33||

AjyaM cha salilaM chakre bhAgA.nshcha tridivaukasAm |
somasyAbhiShavaM kRRitvA chakAra tumulaM dhvanim || 34||

sa chAvishaddivaM rAjansvaraH shaikShastritasya vai |
samavApa cha taM yaj~naM yathoktaM brahmavAdibhiH || 35||

vartamAne tathA yaj~ne tritasya sumahAtmanaH |
AvignaM tridivaM sarvaM kAraNaM cha na budhyate || 36||

tataH sutumulaM shabdaM shushrAvAtha bRRihaspatiH |
shrutvA chaivAbravIddevAnsarvAndevapurohitaH || 37||

tritasya vartate yaj~nastatra gachChAmahe surAH |
sa hi kruddhaH sRRijedanyAndevAnapi mahAtapAH || 38||

tachChrutvA vachanaM tasya sahitAH sarvadevatAH |
prayayustatra yatrAsau tritayaj~naH pravartate || 39||

te tatra gatvA vibudhAstaM kUpaM yatra sa tritaH |
dadRRishustaM mahAtmAnaM dIkShitaM yaj~nakarmasu || 40||

dRRiShTvA chainaM mahAtmAnaM shriyA paramayA yutam |
UchushchAtha mahAbhAgaM prAptA bhAgArthino vayam || 41||

athAbravIdRRiShirdevAnpashyadhvaM mAM divaukasaH |
asminpratibhaye kUpe nimagnaM naShTachetasam || 42||

tatastrito mahArAja bhAgA.nsteShAM yathAvidhi |
mantrayuktAnsamadadAtte cha prItAstadAbhavan || 43||

tato yathAvidhi prAptAnbhAgAnprApya divaukasaH |
prItAtmAno dadustasmai varAnyAnmanasechChati || 44||

sa tu vavre varaM devA.nstrAtumarhatha mAmitaH |
yashchehopaspRRishetkUpe sa somapagatiM labhet || 45||

tatra chormimatI rAjannutpapAta sarasvatI |
tayotkShiptastritastasthau pUjaya.nstridivaukasaH || 46||

tatheti choktvA vibudhA jagmU rAjanyathAgatam |
tritashchApyagamatprItaH svameva nilayaM tadA || 47||

kruddhaH sa tu samAsAdya tAvRRiShI bhrAtarau tadA |
uvAcha paruShaM vAkyaM shashApa cha mahAtapAH || 48||

pashulubdhau yuvAM yasmAnmAmutsRRijya pradhAvitau |
tasmAdrUpeNa teShAM vai daMShTriNAmabhitashcharau || 49||

bhavitArau mayA shaptau pApenAnena karmaNA |
prasavashchaiva yuvayorgolA~NgUlarkShavAnarAH || 50||

ityukte tu tadA tena kShaNAdeva vishAM pate |
tathAbhUtAvadRRishyetAM vachanAtsatyavAdinaH || 51||

tatrApyamitavikrAntaH spRRiShTvA toyaM halAyudhaH |
dattvA cha vividhAndAyAnpUjayitvA cha vai dvijAn || 52||

udapAnaM cha taM dRRiShTvA prashasya cha punaH punaH |
nadIgatamadInAtmA prApto vinashanaM tadA || 53||

\hrule

\medskip
                  36
\medskip

vaishampAyana uvAcha||

tato vinashanaM rAjannAjagAma halAyudhaH |
shUdrAbhIrAnprati dveShAdyatra naShTA sarasvatI || 1||

yasmAtsA bharatashreShTha dveShAnnaShTA sarasvatI |
tasmAttadRRiShayo nityaM prAhurvinashaneti ha || 2||

tachchApyupaspRRishya balaH sarasvatyAM mahAbalaH |
subhUmikaM tato.agachChatsarasvatyAstaTe vare || 3||

tatra chApsarasaH shubhrA nityakAlamatandritAH |
krIDAbhirvimalAbhishcha krIDanti vimalAnanAH || 4||

tatra devAH sagandharvA mAsi mAsi janeshvara |
abhigachChanti tattIrthaM puNyaM brAhmaNasevitam || 5||

tatrAdRRishyanta gandharvAstathaivApsarasAM gaNAH |
sametya sahitA rAjanyathAprAptaM yathAsukham || 6||

tatra modanti devAshcha pitarashcha savIrudhaH |
puNyaiH puShpaiH sadA divyaiH kIryamANAH punaH punaH || 7||

AkrIDabhUmiH sA rAja.nstAsAmapsarasAM shubhA |
subhUmiketi vikhyAtA sarasvatyAstaTe vare || 8||

tatra snAtvA cha dattvA cha vasu vipreShu mAdhavaH |
shrutvA gItaM cha taddivyaM vAditrANAM cha niHsvanam || 9||

ChAyAshcha vipulA dRRiShTvA devagandharvarakShasAm |
gandharvANAM tatastIrthamAgachChadrohiNIsutaH || 10||

vishvAvasumukhAstatra gandharvAstapasAnvitAH |
nRRittavAditragItaM cha kurvanti sumanoramam || 11||

tatra dattvA haladharo viprebhyo vividhaM vasu |
ajAvikaM gokharoShTraM suvarNaM rajataM tathA || 12||

bhojayitvA dvijAnkAmaiH santarpya cha mahAdhanaiH |
prayayau sahito vipraiH stUyamAnashcha mAdhavaH || 13||

tasmAdgandharvatIrthAchcha mahAbAhurari.ndamaH |
gargasroto mahAtIrthamAjagAmaikakuNDalI || 14||

yatra gargeNa vRRiddhena tapasA bhAvitAtmanA |
kAlaj~nAnagatishchaiva jyotiShAM cha vyatikramaH || 15||

utpAtA dAruNAshchaiva shubhAshcha janamejaya |
sarasvatyAH shubhe tIrthe vihitA vai mahAtmanA || 16||

tasya nAmnA cha tattIrthaM gargasrota iti smRRitam || 16||

tatra gargaM mahAbhAgamRRiShayaH suvratA nRRipa |
upAsAM chakrire nityaM kAlaj~nAnaM prati prabho || 17||

tatra gatvA mahArAja balaH shvetAnulepanaH |
vidhivaddhi dhanaM dattvA munInAM bhAvitAtmanAm || 18||

uchchAvachA.nstathA bhakShyAndvijebhyo vipradAya saH |
nIlavAsAstato.agachChachCha~NkhatIrthaM mahAyashAH || 19||

tatrApashyanmahAsha~NkhaM mahAmerumivochChritam |
shvetaparvatasa~NkAshamRRiShisa~NghairniShevitam || 20||

sarasvatyAstaTe jAtaM nagaM tAladhvajo balI || 20||

yakShA vidyAdharAshchaiva rAkShasAshchAmitaujasaH |
pishAchAshchAmitabalA yatra siddhAH sahasrashaH || 21||

te sarve hyashanaM tyaktvA phalaM tasya vanaspateH |
vrataishcha niyamaishchaiva kAle kAle sma bhu~njate || 22||

prAptaishcha niyamaistaistairvicharantaH pRRithakpRRithak |
adRRishyamAnA manujairvyacharanpuruSharShabha || 23||

evaM khyAto narapate loke.asminsa vanaspatiH |
tatra tIrthaM sarasvatyAH pAvanaM lokavishrutam || 24||

tasmi.nshcha yadushArdUlo dattvA tIrthe yashasvinAm |
tAmrAyasAni bhANDAni vastrANi vividhAni cha || 25||

pUjayitvA dvijA.nshchaiva pUjitashcha tapodhanaiH |
puNyaM dvaitavanaM rAjannAjagAma halAyudhaH || 26||

tatra gatvA munIndRRiShTvA nAnAveShadharAnbalaH |
Aplutya salile chApi pUjayAmAsa vai dvijAn || 27||

tathaiva dattvA viprebhyaH paribhogAnsupuShkalAn |
tataH prAyAdbalo rAjandakShiNena sarasvatIm || 28||

gatvA chaiva mahAbAhurnAtidUraM mahAyashAH |
dharmAtmA nAgadhanvAnaM tIrthamAgamadachyutaH || 29||

yatra pannagarAjasya vAsukeH saMniveshanam |
mahAdyutermahArAja bahubhiH pannagairvRRitam || 30||

yatrAsannRRiShayaH siddhAH sahasrANi chaturdasha || 30||

yatra devAH samAgamya vAsukiM pannagottamam |
sarvapannagarAjAnamabhyaShi~nchanyathAvidhi || 31||

pannagebhyo bhayaM tatra vidyate na sma kaurava || 31||

tatrApi vidhivaddattvA viprebhyo ratnasa~nchayAn |
prAyAtprAchIM dishaM rAjandIpyamAnaH svatejasA || 32||

Aplutya bahusho hRRiShTasteShu tIrtheShu lA~NgalI |
dattvA vasu dvijAtibhyo jagAmAti tapasvinaH || 33||

tatrasthAnRRiShisa~NghA.nstAnabhivAdya halAyudhaH |
tato rAmo.agamattIrthamRRiShibhiH sevitaM mahat || 34||

yatra bhUyo nivavRRite prA~NmukhA vai sarasvatI |
RRiShINAM naimiSheyANAmavekShArthaM mahAtmanAm || 35||

nivRRittAM tAM sarichChreShThAM tatra dRRiShTvA tu lA~NgalI |
babhUva vismito rAjanbalaH shvetAnulepanaH || 36||

janamejaya uvAcha||

kasmAtsarasvatI brahmannivRRittA prA~NmukhI tataH |
vyAkhyAtumetadichChAmi sarvamadhvaryusattama || 37||

kasmi.nshcha kAraNe tatra vismito yadunandanaH |
vinivRRittA sarichChreShThA kathametaddvijottama || 38||

vaishampAyana uvAcha||

pUrvaM kRRitayuge rAjannaimiSheyAstapasvinaH |
vartamAne subahule satre dvAdashavArShike || 39||

RRiShayo bahavo rAja.nstatra sampratipedire || 39||

uShitvA cha mahAbhAgAstasminsatre yathAvidhi |
nivRRitte naimiSheye vai satre dvAdashavArShike || 40||

AjagmurRRiShayastatra bahavastIrthakAraNAt || 40||

RRiShINAM bahulatvAttu sarasvatyA vishAM pate |
tIrthAni nagarAyante kUle vai dakShiNe tadA || 41||

samantapa~nchakaM yAvattAvatte dvijasattamAH |
tIrthalobhAnnaravyAghra nadyAstIraM samAshritAH || 42||

juhvatAM tatra teShAM tu munInAM bhAvitAtmanAm |
svAdhyAyenApi mahatA babhUvuH pUritA dishaH || 43||

agnihotraistatasteShAM hUyamAnairmahAtmanAm |
ashobhata sarichChreShThA dIpyamAnaiH samantataH || 44||

vAlakhilyA mahArAja ashmakuTTAshcha tApasAH |
dantolUkhalinashchAnye samprakShAlAstathApare || 45||

vAyubhakShA jalAhArAH parNabhakShAshcha tApasAH |
nAnAniyamayuktAshcha tathA sthaNDilashAyinaH || 46||

Asanvai munayastatra sarasvatyAH samIpataH |
shobhayantaH sarichChreShThAM ga~NgAmiva divaukasaH || 47||

tataH pashchAtsamApeturRRiShayaH satrayAjinaH |
te.avakAshaM na dadRRishuH kurukShetre mahAvratAH || 48||

tato yaj~nopavItaiste tattIrthaM nirmimAya vai |
juhuvushchAgnihotrANi chakrushcha vividhAH kriyAH || 49||

tatastamRRiShisa~NghAtaM nirAshaM chintayAnvitam |
darshayAmAsa rAjendra teShAmarthe sarasvatI || 50||

tataH ku~njAnbahUnkRRitvA saMnivRRittA saridvarA |
RRiShINAM puNyatapasAM kAruNyAjjanamejaya || 51||

tato nivRRitya rAjendra teShAmarthe sarasvatI |
bhUyaH pratIchyabhimukhI susrAva saritAM varA || 52||

amoghA gamanaM kRRitvA teShAM bhUyo vrajAmyaham |
ityadbhutaM mahachchakre tato rAjanmahAnadI || 53||

evaM sa ku~njo rAjendra naimiSheya iti smRRitaH |
kurukShetre kurushreShTha kuruShva mahatIH kriyAH || 54||

tatra ku~njAnbahUndRRiShTvA saMnivRRittAM cha tAM nadIm |
babhUva vismayastatra rAmasyAtha mahAtmanaH || 55||

upaspRRishya tu tatrApi vidhivadyadunandanaH |
dattvA dAyAndvijAtibhyo bhANDAni vividhAni cha || 56||

bhakShyaM peyaM cha vividhaM brAhmaNAnpratyapAdayat || 56||

tataH prAyAdbalo rAjanpUjyamAno dvijAtibhiH |
sarasvatItIrthavaraM nAnAdvijagaNAyutam || 57||

badare~NgudakAshmaryaplakShAshvatthavibhItakaiH |
panasaishcha palAshaishcha karIraiH pIlubhistathA || 58||

sarasvatItIraruhairbandhanaiH syandanaistathA |
parUShakavanaishchaiva bilvairAmrAtakaistathA || 59||

atimuktakaShaNDaishcha pArijAtaishcha shobhitam |
kadalIvanabhUyiShThamiShTaM kAntaM manoramam || 60||

vAyvambuphalaparNAdairdantolUkhalikairapi |
tathAshmakuTTairvAneyairmunibhirbahubhirvRRitam || 61||

svAdhyAyaghoShasa~NghuShTaM mRRigayUthashatAkulam |
ahi.nsrairdharmaparamairnRRibhiratyantasevitam || 62||

saptasArasvataM tIrthamAjagAma halAyudhaH |
yatra ma~NkaNakaH siddhastapastepe mahAmuniH || 63||

\hrule

\medskip
                  37
\medskip

janamejaya uvAcha||

saptasArasvataM kasmAtkashcha ma~NkaNako muniH |
kathaM siddhashcha bhagavAnkashchAsya niyamo.abhavat || 1||

kasya va.nshe samutpannaH kiM chAdhItaM dvijottama |
etadichChAmyahaM shrotuM vidhivaddvijasattama || 2||

vaishampAyana uvAcha||

rAjansapta sarasvatyo yAbhirvyAptamidaM jagat |
AhUtA balavadbhirhi tatra tatra sarasvatI || 3||

suprabhA kA~nchanAkShI cha vishAlA mAnasahradA |
sarasvatI oghavatI suveNurvimalodakA || 4||

pitAmahasya mahato vartamAne mahItale |
vitate yaj~navATe vai sameteShu dvijAtiShu || 5||

puNyAhaghoShairvimalairvedAnAM ninadaistathA |
deveShu chaiva vyagreShu tasminyaj~navidhau tadA || 6||

tatra chaiva mahArAja dIkShite prapitAmahe |
yajatastatra satreNa sarvakAmasamRRiddhinA || 7||

manasA chintitA hyarthA dharmArthakushalaistadA |
upatiShThanti rAjendra dvijAtI.nstatra tatra ha || 8||

jagushcha tatra gandharvA nanRRitushchApsarogaNAH |
vAditrANi cha divyAni vAdayAmAsura~njasA || 9||

tasya yaj~nasya sampattyA tutuShurdevatA api |
vismayaM paramaM jagmuH kimu mAnuShayonayaH || 10||

vartamAne tathA yaj~ne puShkarasthe pitAmahe |
abruvannRRiShayo rAjannAyaM yaj~no mahAphalaH || 11||

na dRRishyate sarichChreShThA yasmAdiha sarasvatI || 11||

tachChrutvA bhagavAnprItaH sasmArAtha sarasvatIm |
pitAmahena yajatA AhUtA puShkareShu vai || 12||

suprabhA nAma rAjendra nAmnA tatra sarasvatI || 12||

tAM dRRiShTvA munayastuShTA vegayuktAM sarasvatIm |
pitAmahaM mAnayantIM kratuM te bahu menire || 13||

evameShA sarichChreShThA puShkareShu sarasvatI |
pitAmahArthaM sambhUtA tuShTyarthaM cha manIShiNAm || 14||

naimiShe munayo rAjansamAgamya samAsate |
tatra chitrAH kathA hyAsanvedaM prati janeshvara || 15||

tatra te munayo hyAsannAnAsvAdhyAyavedinaH |
te samAgamya munayaH sasmarurvai sarasvatIm || 16||

sA tu dhyAtA mahArAja RRiShibhiH satrayAjibhiH |
samAgatAnAM rAjendra sahAyArthaM mahAtmanAm || 17||

AjagAma mahAbhAgA tatra puNyA sarasvatI || 17||

naimiShe kA~nchanAkShI tu munInAM satrayAjinAm |
AgatA saritAM shreShThA tatra bhArata pUjitA || 18||

gayasya yajamAnasya gayeShveva mahAkratum |
AhUtA saritAM shreShThA gayayaj~ne sarasvatI || 19||

vishAlAM tu gayeShvAhurRRiShayaH sa.nshitavratAH |
saritsA himavatpArshvAtprasUtA shIghragAminI || 20||

auddAlakestathA yaj~ne yajatastatra bhArata |
samete sarvataH sphIte munInAM maNDale tadA || 21||

uttare kosalAbhAge puNye rAjanmahAtmanaH |
auddAlakena yajatA pUrvaM dhyAtA sarasvatI || 22||

AjagAma sarichChreShThA taM deshamRRiShikAraNAt |
pUjyamAnA munigaNairvalkalAjinasa.nvRRitaiH || 23||

manohradeti vikhyAtA sA hi tairmanasA hRRitA || 23||

suveNurRRiShabhadvIpe puNye rAjarShisevite |
kuroshcha yajamAnasya kurukShetre mahAtmanaH || 24||

AjagAma mahAbhAgA sarichChreShThA sarasvatI || 24||

oghavatyapi rAjendra vasiShThena mahAtmanA |
samAhUtA kurukShetre divyatoyA sarasvatI || 25||

dakSheNa yajatA chApi ga~NgAdvAre sarasvatI |
vimalodA bhagavatI brahmaNA yajatA punaH || 26||

samAhUtA yayau tatra puNye haimavate girau || 26||

ekIbhUtAstatastAstu tasmi.nstIrthe samAgatAH |
saptasArasvataM tIrthaM tatastatprathitaM bhuvi || 27||

iti sapta sarasvatyo nAmataH parikIrtitAH |
saptasArasvataM chaiva tIrthaM puNyaM tathA smRRitam || 28||

shRRiNu ma~NkaNakasyApi kaumArabrahmachAriNaH |
ApagAmavagADhasya rAjanprakrIDitaM mahat || 29||

dRRiShTvA yadRRichChayA tatra striyamambhasi bhArata |
snAyantIM ruchirApA~NgIM digvAsasamaninditAm || 30||

sarasvatyAM mahArAja chaskande vIryamambhasi || 30||

tadretaH sa tu jagrAha kalashe vai mahAtapAH |
saptadhA pravibhAgaM tu kalashasthaM jagAma ha || 31||

tatrarShayaH sapta jAtA jaj~nire marutAM gaNAH || 31||

vAyuvego vAyubalo vAyuhA vAyumaNDalaH |
vAyujvAlo vAyuretA vAyuchakrashcha vIryavAn || 32||

evamete samutpannA marutAM janayiShNavaH || 32||

idamanyachcha rAjendra shRRiNvAshcharyataraM bhuvi |
maharSheshcharitaM yAdRRiktriShu lokeShu vishrutam || 33||

purA ma~NkaNakaH siddhaH kushAgreNeti naH shrutam |
kShataH kila kare rAja.nstasya shAkaraso.asravat || 34||

sa vi shAkarasaM dRRiShTvA harShAviShTaH pranRRittavAn || 34||

tatastasminpranRRitte vai sthAvaraM ja~NgamaM cha yat |
pranRRittamubhayaM vIra tejasA tasya mohitam || 35||

brahmAdibhiH surai rAjannRRiShibhishcha tapodhanaiH |
vij~napto vai mahAdeva RRiSherarthe narAdhipa || 36||

nAyaM nRRityedyathA deva tathA tvaM kartumarhasi || 36||

tato devo muniM dRRiShTvA harShAviShTamatIva ha |
surANAM hitakAmArthaM mahAdevo.abhyabhAShata || 37||

bho bho brAhmaNa dharmaj~na kimarthaM narinartsi vai |
harShasthAnaM kimarthaM vai tavedaM munisattama || 38||

tapasvino dharmapathe sthitasya dvijasattama || 38||

RRiShiruvAcha||

kiM na pashyasi me brahmankarAchChAkarasaM srutam |
yaM dRRiShTvA vai pranRRitto.ahaM harSheNa mahatA vibho || 39||

taM prahasyAbravIddevo muniM rAgeNa mohitam |
ahaM na vismayaM vipra gachChAmIti prapashya mAm || 40||

evamuktvA munishreShThaM mahAdevena dhImatA |
a~NgulyagreNa rAjendra svA~NguShThastADito.abhavat || 41||

tato bhasma kShatAdrAjannirgataM himasaMnibham |
taddRRiShTvA vrIDito rAjansa muniH pAdayorgataH || 42||

RRiShiruvAcha||

nAnyaM devAdahaM manye rudrAtparataraM mahat |
surAsurasya jagato gatistvamasi shUladhRRik || 43||

tvayA sRRiShTamidaM vishvaM vadantIha manIShiNaH |
tvAmeva sarvaM vishati punareva yugakShaye || 44||

devairapi na shakyastvaM parij~nAtuM kuto mayA |
tvayi sarve sma dRRishyante surA brahmAdayo.anagha || 45||

sarvastvamasi devAnAM kartA kArayitA cha ha |
tvatprasAdAtsurAH sarve modantIhAkutobhayAH || 46||

evaM stutvA mahAdevaM sa RRiShiH praNato.abravIt |
bhagava.nstvatprasAdAdvai tapo me na kSharediti || 47||

tato devaH prItamanAstamRRiShiM punarabravIt |
tapaste vardhatAM vipra matprasAdAtsahasradhA || 48||

Ashrame cheha vatsyAmi tvayA sArdhamahaM sadA || 48||

saptasArasvate chAsminyo mAmarchiShyate naraH |
na tasya durlabhaM ki~nchidbhaviteha paratra cha || 49||

sArasvataM cha lokaM te gamiShyanti na sa.nshayaH || 49||

etanma~NkaNakasyApi charitaM bhUritejasaH |
sa hi putraH sajanyAyAmutpanno mAtarishvanA || 50||

\hrule

\medskip
                  38
\medskip

vaishampAyana uvAcha||

uShitvA tatra rAmastu sampUjyAshramavAsinaH |
tathA ma~NkaNake prItiM shubhAM chakre halAyudhaH || 1||

dattvA dAnaM dvijAtibhyo rajanIM tAmupoShya cha |
pUjito munisa~Nghaishcha prAtarutthAya lA~NgalI || 2||

anuj~nApya munInsarvAnspRRiShTvA toyaM cha bhArata |
prayayau tvarito rAmastIrthahetormahAbalaH || 3||

tata aushanasaM tIrthamAjagAma halAyudhaH |
kapAlamochanaM nAma yatra mukto mahAmuniH || 4||

mahatA shirasA rAjangrastaja~Ngho mahodaraH |
rAkShasasya mahArAja rAmakShiptasya vai purA || 5||

tatra pUrvaM tapastaptaM kAvyena sumahAtmanA |
yatrAsya nItirakhilA prAdurbhUtA mahAtmanaH || 6||

tatrasthashchintayAmAsa daityadAnavavigraham || 6||

tatprApya cha balo rAja.nstIrthapravaramuttamam |
vidhivaddhi dadau vittaM brAhmaNAnAM mahAtmanAm || 7||

janamejaya uvAcha||

kapAlamochanaM brahmankathaM yatra mahAmuniH |
muktaH kathaM chAsya shiro lagnaM kena cha hetunA || 8||

vaishampAyana uvAcha||

purA vai daNDakAraNye rAghaveNa mahAtmanA |
vasatA rAjashArdUla rAkShasAstatra hi.nsitAH || 9||

janasthAne shirashChinnaM rAkShasasya durAtmanaH |
kShureNa shitadhAreNa tatpapAta mahAvane || 10||

mahodarasya tallagnaM ja~NghAyAM vai yadRRichChayA |
vane vicharato rAjannasthi bhittvAsphurattadA || 11||

sa tena lagnena tadA dvijAtirna shashAka ha |
abhigantuM mahAprAj~nastIrthAnyAyatanAni cha || 12||

sa pUtinA visravatA vedanArto mahAmuniH |
jagAma sarvatIrthAni pRRithivyAmiti naH shrutam || 13||

sa gatvA saritaH sarvAH samudrA.nshcha mahAtapAH |
kathayAmAsa tatsarvamRRiShINAM bhAvitAtmanAm || 14||

AplutaH sarvatIrtheShu na cha mokShamavAptavAn |
sa tu shushrAva viprendro munInAM vachanaM mahat || 15||

sarasvatyAstIrthavaraM khyAtamaushanasaM tadA |
sarvapApaprashamanaM siddhakShetramanuttamam || 16||

sa tu gatvA tatastatra tIrthamaushanasaM dvijaH |
tata aushanase tIrthe tasyopaspRRishatastadA || 17||

tachChirashcharaNaM muktvA papAtAntarjale tadA || 17||

tataH sa virujo rAjanpUtAtmA vItakalmaShaH |
AjagAmAshramaM prItaH kRRitakRRityo mahodaraH || 18||

so.atha gatvAshramaM puNyaM vipramukto mahAtapAH |
kathayAmAsa tatsarvamRRiShINAM bhAvitAtmanAm || 19||

te shrutvA vachanaM tasya tatastIrthasya mAnada |
kapAlamochanamiti nAma chakruH samAgatAH || 20||

tatra dattvA bahUndAyAnviprAnsampUjya mAdhavaH |
jagAma vRRiShNipravaro ruSha~NgorAshramaM tadA || 21||

yatra taptaM tapo ghoramArShTiSheNena bhArata |
brAhmaNyaM labdhavA.nstatra vishvAmitro mahAmuniH || 22||

tato haladharaH shrImAnbrAhmaNaiH parivAritaH |
jagAma yatra rAjendra ruSha~Ngustanumatyajat || 23||

ruSha~NgurbrAhmaNo vRRiddhastaponityashcha bhArata |
dehanyAse kRRitamanA vichintya bahudhA bahu || 24||

tataH sarvAnupAdAya tanayAnvai mahAtapAH |
ruSha~NgurabravIttatra nayadhvaM mA pRRithUdakam || 25||

vij~nAyAtItavayasaM ruSha~NguM te tapodhanAH |
taM vai tIrthamupAninyuH sarasvatyAstapodhanam || 26||

sa taiH putraistadA dhImAnAnIto vai sarasvatIm |
puNyAM tIrthashatopetAM viprasa~NghairniShevitAm || 27||

sa tatra vidhinA rAjannAplutaH sumahAtapAH |
j~nAtvA tIrthaguNA.nshchaiva prAhedamRRiShisattamaH || 28||

suprItaH puruShavyAghra sarvAnputrAnupAsataH || 28||

sarasvatyuttare tIre yastyajedAtmanastanum |
pRRithUdake japyaparo nainaM shvomaraNaM tapet || 29||

tatrAplutya sa dharmAtmA upaspRRishya halAyudhaH |
dattvA chaiva bahUndAyAnviprANAM vipravatsalaH || 30||

sasarja yatra bhagavA.NllokA.NllokapitAmahaH |
yatrArShTiSheNaH kauravya brAhmaNyaM sa.nshitavrataH || 31||

tapasA mahatA rAjanprAptavAnRRiShisattamaH || 31||

sindhudvIpashcha rAjarShirdevApishcha mahAtapAH |
brAhmaNyaM labdhavAnyatra vishvAmitro mahAmuniH || 32||

mahAtapasvI bhagavAnugratejA mahAtapAH || 32||

tatrAjagAma balavAnbalabhadraH pratApavAn |
\hrule

\medskip
                  39
\medskip

janamejaya uvAcha||

kathamArShTiSheNo bhagavAnvipulaM taptavA.nstapaH |
sindhudvIpaH kathaM chApi brAhmaNyaM labdhavA.nstadA || 1||

devApishcha kathaM brahmanvishvAmitrashcha sattama |
tanmamAchakShva bhagavanparaM kautUhalaM hi me || 2||

vaishampAyana uvAcha||

purA kRRitayuge rAjannArShTiSheNo dvijottamaH |
vasangurukule nityaM nityamadhyayane rataH || 3||

tasya rAjangurukule vasato nityameva ha |
samAptiM nAgamadvidyA nApi vedA vishAM pate || 4||

sa nirviNNastato rAja.nstapastepe mahAtapAH |
tato vai tapasA tena prApya vedAnanuttamAn || 5||

sa vidvAnvedayuktashcha siddhashchApyRRiShisattamaH |
tatra tIrthe varAnprAdAttrIneva sumahAtapAH || 6||

asmi.nstIrthe mahAnadyA adyaprabhRRiti mAnavaH |
Apluto vAjimedhasya phalaM prApnoti puShkalam || 7||

adyaprabhRRiti naivAtra bhayaM vyAlAdbhaviShyati |
api chAlpena yatnena phalaM prApsyati puShkalam || 8||

evamuktvA mahAtejA jagAma tridivaM muniH |
evaM siddhaH sa bhagavAnArShTiSheNaH pratApavAn || 9||

tasminneva tadA tIrthe sindhudvIpaH pratApavAn |
devApishcha mahArAja brAhmaNyaM prApaturmahat || 10||

tathA cha kaushikastAta taponityo jitendriyaH |
tapasA vai sutaptena brAhmaNatvamavAptavAn || 11||

gAdhirnAma mahAnAsItkShatriyaH prathito bhuvi |
tasya putro.abhavadrAjanvishvAmitraH pratApavAn || 12||

sa rAjA kaushikastAta mahAyogyabhavatkila |
sa putramabhiShichyAtha vishvAmitraM mahAtapAH || 13||

dehanyAse manashchakre tamUchuH praNatAH prajAH |
na gantavyaM mahAprAj~na trAhi chAsmAnmahAbhayAt || 14||

evamuktaH pratyuvAcha tato gAdhiH prajAstadA |
vishvasya jagato goptA bhaviShyati suto mama || 15||

ityuktvA tu tato gAdhirvishvAmitraM niveshya cha |
jagAma tridivaM rAjanvishvAmitro.abhavannRRipaH || 16||

na cha shaknoti pRRithivIM yatnavAnapi rakShitum || 16||

tataH shushrAva rAjA sa rAkShasebhyo mahAbhayam |
niryayau nagarAchchApi chatura~NgabalAnvitaH || 17||

sa gatvA dUramadhvAnaM vasiShThAshramamabhyayAt |
tasya te sainikA rAja.nshchakrustatrAnayAnbahUn || 18||

tatastu bhagavAnvipro vasiShTho.a.ashramamabhyayAt |
dadRRishe cha tataH sarvaM bhajyamAnaM mahAvanam || 19||

tasya kruddho mahArAja vasiShTho munisattamaH |
sRRijasva shabarAnghorAniti svAM gAmuvAcha ha || 20||

tathoktA sAsRRijaddhenuH puruShAnghoradarshanAn |
te cha tadbalamAsAdya babha~njuH sarvatodisham || 21||

taddRRiShTvA vidrutaM sainyaM vishvAmitrastu gAdhijaH |
tapaH paraM manyamAnastapasyeva mano dadhe || 22||

so.asmi.nstIrthavare rAjansarasvatyAH samAhitaH |
niyamaishchopavAsaishcha karshayandehamAtmanaH || 23||

jalAhAro vAyubhakShaH parNAhArashcha so.abhavat |
tathA sthaNDilashAyI cha ye chAnye niyamAH pRRithak || 24||

asakRRittasya devAstu vratavighnaM prachakrire |
na chAsya niyamAdbuddhirapayAti mahAtmanaH || 25||

tataH pareNa yatnena taptvA bahuvidhaM tapaH |
tejasA bhAskarAkAro gAdhijaH samapadyata || 26||

tapasA tu tathA yuktaM vishvAmitraM pitAmahaH |
amanyata mahAtejA varado varamasya tat || 27||

sa tu vavre varaM rAjansyAmahaM brAhmaNastviti |
tatheti chAbravIdbrahmA sarvalokapitAmahaH || 28||

sa labdhvA tapasogreNa brAhmaNatvaM mahAyashAH |
vichachAra mahIM kRRitsnAM kRRitakAmaH suropamaH || 29||

tasmi.nstIrthavare rAmaH pradAya vividhaM vasu |
payasvinIstathA dhenUryAnAni shayanAni cha || 30||

tathA vastrANyala~NkAraM bhakShyaM peyaM cha shobhanam |
adadAnmudito rAjanpUjayitvA dvijottamAn || 31||

yayau rAja.nstato rAmo bakasyAshramamantikAt |
yatra tepe tapastIvraM dAlbhyo baka iti shrutiH || 32||

\hrule

\medskip
                  40
\medskip

vaishampAyana uvAcha||

brahmayonibhirAkIrNaM jagAma yadunandanaH |
yatra dAlbhyo bako rAjanpashvarthaM sumahAtapAH || 1||

juhAva dhRRitarAShTrasya rAShTraM vaichitravIryiNaH || 1||

tapasA ghorarUpeNa karshayandehamAtmanaH |
krodhena mahatAviShTo dharmAtmA vai pratApavAn || 2||

purA hi naimiSheyANAM satre dvAdashavArShike |
vRRitte vishvajito.ante vai pA~nchAlAnRRiShayo.agaman || 3||

tatreshvaramayAchanta dakShiNArthaM manIShiNaH |
balAnvitAnvatsatarAnnirvyAdhInekavi.nshatim || 4||

tAnabravIdbako vRRiddho vibhajadhvaM pashUniti |
pashUnetAnahaM tyaktvA bhikShiShye rAjasattamam || 5||

evamuktvA tato rAjannRRiShInsarvAnpratApavAn |
jagAma dhRRitarAShTrasya bhavanaM brAhmaNottamaH || 6||

sa samIpagato bhUtvA dhRRitarAShTraM janeshvaram |
ayAchata pashUndAlbhyaH sa chainaM ruShito.abravIt || 7||

yadRRichChayA mRRitA dRRiShTvA gAstadA nRRipasattama |
etAnpashUnnaya kShipraM brahmabandho yadIchChasi || 8||

RRiShistvatha vachaH shrutvA chintayAmAsa dharmavit |
aho bata nRRisha.nsaM vai vAkyamukto.asmi sa.nsadi || 9||

chintayitvA muhUrtaM cha roShAviShTo dvijottamaH |
matiM chakre vinAshAya dhRRitarAShTrasya bhUpateH || 10||

sa utkRRitya mRRitAnAM vai mA.nsAni dvijasattamaH |
juhAva dhRRitarAShTrasya rAShTraM narapateH purA || 11||

avakIrNe sarasvatyAstIrthe prajvAlya pAvakam |
bako dAlbhyo mahArAja niyamaM paramAsthitaH || 12||

sa taireva juhAvAsya rAShTraM mA.nsairmahAtapAH || 12||

tasmi.nstu vidhivatsatre sampravRRitte sudAruNe |
akShIyata tato rAShTraM dhRRitarAShTrasya pArthiva || 13||

ChidyamAnaM yathAnantaM vanaM parashunA vibho |
babhUvApahataM tachchApyavakIrNamachetanam || 14||

dRRiShTvA tadavakIrNaM tu rAShTraM sa manujAdhipaH |
babhUva durmanA rAja.nshchintayAmAsa cha prabhuH || 15||

mokShArthamakarodyatnaM brAhmaNaiH sahitaH purA |
athAsau pArthivaH khinnaste cha viprAstadA nRRipa || 16||

yadA chApi na shaknoti rAShTraM mochayituM nRRipa |
atha vaiprAshnikA.nstatra paprachCha janamejaya || 17||

tato vaiprAshnikAH prAhuH pashuviprakRRitastvayA |
mA.nsairabhijuhotIti tava rAShTraM munirbakaH || 18||

tena te hUyamAnasya rAShTrasyAsya kShayo mahAn |
tasyaitattapasaH karma yena te hyanayo mahAn || 19||

apAM ku~nje sarasvatyAstaM prasAdaya pArthiva || 19||

sarasvatIM tato gatvA sa rAjA bakamabravIt |
nipatya shirasA bhUmau prA~njalirbharatarShabha || 20||

prasAdaye tvA bhagavannaparAdhaM kShamasva me |
mama dInasya lubdhasya maurkhyeNa hatachetasaH || 21||

tvaM gatistvaM cha me nAthaH prasAdaM kartumarhasi || 21||

taM tathA vilapantaM tu shokopahatachetasam |
dRRiShTvA tasya kRRipA jaj~ne rAShTraM tachcha vyamochayat || 22||

RRiShiH prasannastasyAbhUtsa.nrambhaM cha vihAya saH |
mokShArthaM tasya rAShTrasya juhAva punarAhutim || 23||

mokShayitvA tato rAShTraM pratigRRihya pashUnbahUn |
hRRiShTAtmA naimiShAraNyaM jagAma punareva hi || 24||

dhRRitarAShTro.api dharmAtmA svasthachetA mahAmanAH |
svameva nagaraM rAjA pratipede maharddhimat || 25||

tatra tIrthe mahArAja bRRihaspatirudAradhIH |
asurANAmabhAvAya bhAvAya cha divaukasAm || 26||

mA.nsairapi juhAveShTimakShIyanta tato.asurAH |
daivatairapi sambhagnA jitakAshibhirAhave || 27||

tatrApi vidhivaddattvA brAhmaNebhyo mahAyashAH |
vAjinaH ku~njarA.nshchaiva rathA.nshchAshvatarIyutAn || 28||

ratnAni cha mahArhANi dhanaM dhAnyaM cha puShkalam |
yayau tIrthaM mahAbAhuryAyAtaM pRRithivIpate || 29||

yatra yaj~ne yayAtestu mahArAja sarasvatI |
sarpiH payashcha susrAva nAhuShasya mahAtmanaH || 30||

tatreShTvA puruShavyAghro yayAtiH pRRithivIpatiH |
AkrAmadUrdhvaM mudito lebhe lokA.nshcha puShkalAn || 31||

yayAteryajamAnasya yatra rAjansarasvatI |
prasRRitA pradadau kAmAnbrAhmaNAnAM mahAtmanAm || 32||

yatra yatra hi yo vipro yAnyAnkAmAnabhIpsati |
tatra tatra sarichChreShThA sasarja subahUnrasAn || 33||

tatra devAH sagandharvAH prItA yaj~nasya sampadA |
vismitA mAnuShAshchAsandRRiShTvA tAM yaj~nasampadam || 34||

tatastAlaketurmahAdharmasetu rmahAtmA kRRitAtmA mahAdAnanityaH |
vasiShThApavAhaM mahAbhImavegaM  dhRRitAtmA jitAtmA samabhyAjagAma || 35||

\hrule

\medskip
                  41
\medskip

janamejaya uvAcha||

vasiShThasyApavAho vai bhImavegaH kathaM nu saH |
kimarthaM cha sarichChreShThA tamRRiShiM pratyavAhayat || 1||

kena chAsyAbhavadvairaM kAraNaM kiM cha tatprabho |
sha.nsa pRRiShTo mahAprAj~na na hi tRRipyAmi kathyatAm || 2||

vaishampAyana uvAcha||

vishvAmitrasya chaivarShervasiShThasya cha bhArata |
bhRRishaM vairamabhUdrAja.nstapaHspardhAkRRitaM mahat || 3||

Ashramo vai vasiShThasya sthANutIrthe.abhavanmahAn |
pUrvataH pashchimashchAsIdvishvAmitrasya dhImataH || 4||

yatra sthANurmahArAja taptavAnsumahattapaH |
yatrAsya karma tadghoraM pravadanti manIShiNaH || 5||

yatreShTvA bhagavAnsthANuH pUjayitvA sarasvatIm |
sthApayAmAsa tattIrthaM sthANutIrthamiti prabho || 6||

tatra sarve surAH skandamabhyaShi~nchannarAdhipa |
senApatyena mahatA surArivinibarhaNam || 7||

tasminsarasvatItIrthe vishvAmitro mahAmuniH |
vasiShThaM chAlayAmAsa tapasogreNa tachChRRiNu || 8||

vishvAmitravasiShThau tAvahanyahani bhArata |
spardhAM tapaHkRRitAM tIvrAM chakratustau tapodhanau || 9||

tatrApyadhikasantApo vishvAmitro mahAmuniH |
dRRiShTvA tejo vasiShThasya chintAmabhijagAma ha || 10||

tasya buddhiriyaM hyAsIddharmanityasya bhArata || 10||

iyaM sarasvatI tUrNaM matsamIpaM tapodhanam |
AnayiShyati vegena vasiShThaM japatAM varam || 11||

ihAgataM dvijashreShThaM haniShyAmi na sa.nshayaH || 11||

evaM nishchitya bhagavAnvishvAmitro mahAmuniH |
sasmAra saritAM shreShThAM krodhasa.nraktalochanaH || 12||

sA dhyAtA muninA tena vyAkulatvaM jagAma ha |
jaj~ne chainaM mahAvIryaM mahAkopaM cha bhAminI || 13||

tata enaM vepamAnA vivarNA prA~njalistadA |
upatasthe munivaraM vishvAmitraM sarasvatI || 14||

hatavIrA yathA nArI sAbhavadduHkhitA bhRRisham |
brUhi kiM karavANIti provAcha munisattamam || 15||

tAmuvAcha muniH kruddho vasiShThaM shIghramAnaya |
yAvadenaM nihanmyadya tachChrutvA vyathitA nadI || 16||

sA~njaliM tu tataH kRRitvA puNDarIkanibhekShaNA |
vivyathe suvirUDheva latA vAyusamIritA || 17||

tathAgatAM tu tAM dRRiShTvA vepamAnAM kRRitA~njalim |
vishvAmitro.abravItkruddho vasiShThaM shIghramAnaya || 18||

tato bhItA sarichChreShThA chintayAmAsa bhArata |
ubhayoH shApayorbhItA kathametadbhaviShyati || 19||

sAbhigamya vasiShThaM tu imamarthamachodayat |
yaduktA saritAM shreShThA vishvAmitreNa dhImatA || 20||

ubhayoH shApayorbhItA vepamAnA punaH punaH |
chintayitvA mahAshApamRRiShivitrAsitA bhRRisham || 21||

tAM kRRishAM cha vivarNAM cha dRRiShTvA chintAsamanvitAm |
uvAcha rAjandharmAtmA vasiShTho dvipadAM varaH || 22||

trAhyAtmAnaM sarichChreShThe vaha mAM shIghragAminI |
vishvAmitraH shapeddhi tvAM mA kRRithAstvaM vichAraNAm || 23||

tasya tadvachanaM shrutvA kRRipAshIlasya sA sarit |
chintayAmAsa kauravya kiM kRRitaM sukRRitaM bhavet || 24||

tasyAshchintA samutpannA vasiShTho mayyatIva hi |
kRRitavAnhi dayAM nityaM tasya kAryaM hitaM mayA || 25||

atha kUle svake rAja~njapantamRRiShisattamam |
juhvAnaM kaushikaM prekShya sarasvatyabhyachintayat || 26||

idamantaramityeva tataH sA saritAM varA |
kUlApahAramakarotsvena vegena sA sarit || 27||

tena kUlApahAreNa maitrAvaruNirauhyata |
uhyamAnashcha tuShTAva tadA rAjansarasvatIm || 28||

pitAmahasya sarasaH pravRRittAsi sarasvati |
vyAptaM chedaM jagatsarvaM tavaivAmbhobhiruttamaiH || 29||

tvamevAkAshagA devi megheShUtsRRijase payaH |
sarvAshchApastvameveti tvatto vayamadhImahe || 30||

puShTirdyutistathA kIrtiH siddhirvRRiddhirumA tathA |
tvameva vANI svAhA tvaM tvayyAyattamidaM jagat || 31||

tvameva sarvabhUteShu vasasIha chaturvidhA || 31||

evaM sarasvatI rAjanstUyamAnA maharShiNA |
vegenovAha taM vipraM vishvAmitrAshramaM prati || 32||

nyavedayata chAbhIkShNaM vishvAmitrAya taM munim || 32||

tamAnItaM sarasvatyA dRRiShTvA kopasamanvitaH |
athAnveShatpraharaNaM vasiShThAntakaraM tadA || 33||

taM tu kruddhamabhiprekShya brahmahatyAbhayAnnadI |
apovAha vasiShThaM tu prAchIM dishamatandritA || 34||

ubhayoH kurvatI vAkyaM va~nchayitvA tu gAdhijam || 34||

tato.apavAhitaM dRRiShTvA vasiShThamRRiShisattamam |
abravIdatha sa~Nkruddho vishvAmitro hyamarShaNaH || 35||

yasmAnmA tvaM sarichChreShThe va~nchayitvA punargatA |
shoNitaM vaha kalyANi rakShogrAmaNisaMmatam || 36||

tataH sarasvatI shaptA vishvAmitreNa dhImatA |
avahachChoNitonmishraM toyaM sa.nvatsaraM tadA || 37||

atharShayashcha devAshcha gandharvApsarasastathA |
sarasvatIM tathA dRRiShTvA babhUvurbhRRishaduHkhitAH || 38||

evaM vasiShThApavAho loke khyAto janAdhipa |
AgachChachcha punarmArgaM svameva saritAM varA || 39||

\hrule

\medskip
                  42
\medskip

vaishampAyana uvAcha||

sA shaptA tena kruddhena vishvAmitreNa dhImatA |
tasmi.nstIrthavare shubhre shoNitaM samupAvahat || 1||

athAjagmustato rAjanrAkShasAstatra bhArata |
tatra te shoNitaM sarve pibantaH sukhamAsate || 2||

tRRiptAshcha subhRRishaM tena sukhitA vigatajvarAH |
nRRityantashcha hasantashcha yathA svargajitastathA || 3||

kasyachittvatha kAlasya RRiShayaH satapodhanAH |
tIrthayAtrAM samAjagmuH sarasvatyAM mahIpate || 4||

teShu sarveShu tIrtheShu Aplutya munipu~NgavAH |
prApya prItiM parAM chApi tapolubdhA vishAradAH || 5||

prayayurhi tato rAjanyena tIrthaM hi tattathA || 5||

athAgamya mahAbhAgAstattIrthaM dAruNaM tadA |
dRRiShTvA toyaM sarasvatyAH shoNitena pariplutam || 6||

pIyamAnaM cha rakShobhirbahubhirnRRipasattama || 6||

tAndRRiShTvA rAkShasAnrAjanmunayaH sa.nshitavratAH |
paritrANe sarasvatyAH paraM yatnaM prachakrire || 7||

te tu sarve mahAbhAgAH samAgamya mahAvratAH |
AhUya saritAM shreShThAmidaM vachanamabruvan || 8||

kAraNaM brUhi kalyANi kimarthaM te hrado hyayam |
evamAkulatAM yAtaH shrutvA pAsyAmahe vayam || 9||

tataH sA sarvamAchaShTa yathAvRRittaM pravepatI |
duHkhitAmatha tAM dRRiShTvA ta Uchurvai tapodhanAH || 10||

kAraNaM shrutamasmAbhiH shApashchaiva shruto.anaghe |
kariShyanti tu yatprAptaM sarva eva tapodhanAH || 11||

evamuktvA sarichChreShThAmUchuste.atha parasparam |
vimochayAmahe sarve shApAdetAM sarasvatIm || 12||

teShAM tu vachanAdeva prakRRitisthA sarasvatI |
prasannasalilA jaj~ne yathA pUrvaM tathaiva hi || 13||

vimuktA cha sarichChreShThA vibabhau sA yathA purA || 13||

dRRiShTvA toyaM sarasvatyA munibhistaistathA kRRitam |
kRRitA~njalIstato rAjanrAkShasAH kShudhayArditAH || 14||

UchustAnvai munInsarvAnkRRipAyuktAnpunaH punaH || 14||

vayaM hi kShudhitAshchaiva dharmAddhInAshcha shAshvatAt |
na cha naH kAmakAro.ayaM yadvayaM pApakAriNaH || 15||

yuShmAkaM chAprasAdena duShkRRitena cha karmaNA |
pakSho.ayaM vardhate.asmAkaM yataH sma brahmarAkShasAH || 16||

evaM hi vaishyashUdrANAM kShatriyANAM tathaiva cha |
ye brAhmaNAnpradviShanti te bhavantIha rAkShasAH || 17||

AchAryamRRitvijaM chaiva guruM vRRiddhajanaM tathA |
prANino ye.avamanyante te bhavantIha rAkShasAH || 18||

yoShitAM chaiva pApAnAM yonidoSheNa vardhate || 18||

tatkurudhvamihAsmAkaM kAruNyaM dvijasattamAH |
shaktA bhavantaH sarveShAM lokAnAmapi tAraNe || 19||

teShAM te munayaH shrutvA tuShTuvustAM mahAnadIm |
mokShArthaM rakShasAM teShAmUchuH prayatamAnasAH || 20||

kShutakITAvapannaM cha yachchochChiShTAshitaM bhavet |
keshAvapannamAdhUtamArugNamapi yadbhavet || 21||

shvabhiH sa.nspRRiShTamannaM cha bhAgo.asau rakShasAmiha || 21||

tasmAjj~nAtvA sadA vidvAnetAnyannAni varjayet |
rAkShasAnnamasau bhu~Nkte yo bhu~Nkte hyannamIdRRisham || 22||

shodhayitvA tatastIrthamRRiShayaste tapodhanAH |
mokShArthaM rAkShasAnAM cha nadIM tAM pratyachodayan || 23||

maharShINAM mataM j~nAtvA tataH sA saritAM varA |
aruNAmAnayAmAsa svAM tanuM puruSharShabha || 24||

tasyAM te rAkShasAH snAtvA tanUstyaktvA divaM gatAH |
aruNAyAM mahArAja brahmahatyApahA hi sA || 25||

etamarthamabhij~nAya devarAjaH shatakratuH |
tasmi.nstIrthavare snAtvA vimuktaH pApmanA kila || 26||

janamejaya uvAcha||

kimarthaM bhagavA~nshakro brahmahatyAmavAptavAn |
kathamasmi.nshcha tIrthe vai AplutyAkalmaSho.abhavat || 27||

vaishampAyana uvAcha||

shRRiNuShvaitadupAkhyAnaM yathAvRRittaM janeshvara |
yathA bibheda samayaM namuchervAsavaH purA || 28||

namuchirvAsavAdbhItaH sUryarashmiM samAvishat |
tenendraH sakhyamakarotsamayaM chedamabravIt || 29||

nArdreNa tvA na shuShkeNa na rAtrau nApi vAhani |
vadhiShyAmyasurashreShTha sakhe satyena te shape || 30||

evaM sa kRRitvA samayaM sRRiShTvA nIhAramIshvaraH |
chichChedAsya shiro rAjannapAM phenena vAsavaH || 31||

tachChiro namucheshChinnaM pRRiShThataH shakramanvayAt |
he mitrahanpApa iti bruvANaM shakramantikAt || 32||

evaM sa shirasA tena chodyamAnaH punaH punaH |
pitAmahAya santapta evamarthaM nyavedayat || 33||

tamabravIllokagururaruNAyAM yathAvidhi |
iShTvopaspRRisha devendra brahmahatyApahA hi sA || 34||

ityuktaH sa sarasvatyAH ku~nje vai janamejaya |
iShTvA yathAvadbalabhidaruNAyAmupAspRRishat || 35||

sa muktaH pApmanA tena brahmahatyAkRRitena ha |
jagAma saMhRRiShTamanAstridivaM tridasheshvaraH || 36||

shirastachchApi namuchestatraivAplutya bhArata |
lokAnkAmadughAnprAptamakShayAnrAjasattama || 37||

tatrApyupaspRRishya balo mahAtmA  dattvA cha dAnAni pRRithagvidhAni |
avApya dharmaM paramAryakarmA  jagAma somasya mahatsa tIrtham || 38||

yatrAyajadrAjasUyena somaH  sAkShAtpurA vidhivatpArthivendra |
atrirdhImAnvipramukhyo babhUva  hotA yasminkratumukhye mahAtmA || 39||

yasyAnte.abhUtsumahAndAnavAnAM  daiteyAnAM rAkShasAnAM cha devaiH |
sa sa~NgrAmastArakAkhyaH sutIvro  yatra skandastArakAkhyaM jaghAna || 40||

senApatyaM labdhavAndevatAnAM  mahAseno yatra daityAntakartA |
sAkShAchchAtra nyavasatkArttikeyaH  sadA kumAro yatra sa plakSharAjaH || 41||

\hrule

\medskip
              skandAbhiShekaH
                  43
\medskip

janamejaya uvAcha||

sarasvatyAH prabhAvo.ayamuktaste dvijasattama |
kumArasyAbhiShekaM tu brahmanvyAkhyAtumarhasi || 1||

yasminkAle cha deshe cha yathA cha vadatAM vara |
yaishchAbhiShikto bhagavAnvidhinA yena cha prabhuH || 2||

skando yathA cha daityAnAmakarotkadanaM mahat |
tathA me sarvamAchakShva paraM kautUhalaM hi me || 3||

vaishampAyana uvAcha||

kuruva.nshasya sadRRishamidaM kautUhalaM tava |
harShamutpAdayatyetadvacho me janamejaya || 4||

hanta te kathayiShyAmi shRRiNvAnasya janAdhipa |
abhiShekaM kumArasya prabhAvaM cha mahAtmanaH || 5||

tejo mAheshvaraM skannamagnau prapatitaM purA |
tatsarvabhakSho bhagavAnnAshakaddagdhumakShayam || 6||

tenAsIdati tejasvI dIptimAnhavyavAhanaH |
na chaiva dhArayAmAsa garbhaM tejomayaM tadA || 7||

sa ga~NgAmabhisa~Ngamya niyogAdbrahmaNaH prabhuH |
garbhamAhitavAndivyaM bhAskaropamatejasam || 8||

atha ga~NgApi taM garbhamasahantI vidhAraNe |
utsasarja girau ramye himavatyamarArchite || 9||

sa tatra vavRRidhe lokAnAvRRitya jvalanAtmajaH |
dadRRishurjvalanAkAraM taM garbhamatha kRRittikAH || 10||

sharastambe mahAtmAnamanalAtmajamIshvaram |
mamAyamiti tAH sarvAH putrArthinyo.abhichakramuH || 11||

tAsAM viditvA bhAvaM taM mAtR^INAM bhagavAnprabhuH |
prasnutAnAM payaH ShaDbhirvadanairapibattadA || 12||

taM prabhAvaM samAlakShya tasya bAlasya kRRittikAH |
paraM vismayamApannA devyo divyavapurdharAH || 13||

yatrotsRRiShTaH sa bhagavAnga~NgayA girimUrdhani |
sa shailaH kA~nchanaH sarvaH sambabhau kurusattama || 14||

vardhatA chaiva garbheNa pRRithivI tena ra~njitA |
atashcha sarve sa.nvRRittA girayaH kA~nchanAkarAH || 15||

kumArashcha mahAvIryaH kArttikeya iti smRRitaH |
gA~NgeyaH pUrvamabhavanmahAyogabalAnvitaH || 16||

sa devastapasA chaiva vIryeNa cha samanvitaH |
vavRRidhe.atIva rAjendra chandravatpriyadarshanaH || 17||

sa tasminkA~nchane divye sharastambe shriyA vRRitaH |
stUyamAnastadA shete gandharvairmunibhistathA || 18||

tathainamanvanRRityanta devakanyAH sahasrashaH |
divyavAditranRRittaj~nAH stuvantyashchArudarshanAH || 19||

anvAste cha nadI devaM ga~NgA vai saritAM varA |
dadhAra pRRithivI chainaM bibhratI rUpamuttamam || 20||

jAtakarmAdikAstasya kriyAshchakre bRRihaspatiH |
vedashchainaM chaturmUrtirupatasthe kRRitA~njaliH || 21||

dhanurvedashchatuShpAdaH shastragrAmaH sasa~NgrahaH |
tatrainaM samupAtiShThatsAkShAdvANI cha kevalA || 22||

sa dadarsha mahAvIryaM devadevamumApatim |
shailaputryA sahAsInaM bhUtasa~NghashatairvRRitam || 23||

nikAyA bhUtasa~NghAnAM paramAdbhutadarshanAH |
vikRRitA vikRRitAkArA vikRRitAbharaNadhvajAH || 24||

vyAghrasiMharkShavadanA biDAlamakarAnanAH |
vRRiShada.nshamukhAshchAnye gajoShTravadanAstathA || 25||

ulUkavadanAH kechidgRRidhragomAyudarshanAH |
krau~nchapArAvatanibhairvadanai rA~Nkavairapi || 26||

shvAvichChalyakagodhAnAM kharaiDakagavAM tathA |
sadRRishAni vapUMShyanye tatra tatra vyadhArayan || 27||

kechichChailAmbudaprakhyAshchakrAlAtagadAyudhAH |
kechida~njanapu~njAbhAH kechichChvetAchalaprabhAH || 28||

saptamAtRRigaNAshchaiva samAjagmurvishAM pate |
sAdhyA vishve.atha maruto vasavaH pitarastathA || 29||

rudrAdityAstathA siddhA bhujagA dAnavAH khagAH |
brahmA svayambhUrbhagavAnsaputraH saha viShNunA || 30||

shakrastathAbhyayAddraShTuM kumAravaramachyutam |
nAradapramukhAshchApi devagandharvasattamAH || 31||

devarShayashcha siddhAshcha bRRihaspatipurogamAH |
RRibhavo nAma varadA devAnAmapi devatAH || 32||

te.api tatra samAjagmuryAmA dhAmAshcha sarvashaH || 32||

sa tu bAlo.api bhagavAnmahAyogabalAnvitaH |
abhyAjagAma deveshaM shUlahastaM pinAkinam || 33||

tamAvrajantamAlakShya shivasyAsInmanogatam |
yugapachChailaputryAshcha ga~NgAyAH pAvakasya cha || 34||

kiM nu pUrvamayaM bAlo gauravAdabhyupaiShyati |
api mAmiti sarveShAM teShAmAsInmanogatam || 35||

teShAmetamabhiprAyaM chaturNAmupalakShya saH |
yugapadyogamAsthAya sasarja vividhAstanUH || 36||

tato.abhavachchaturmUrtiH kShaNena bhagavAnprabhuH |
skandaH shAkho vishAkhashcha naigameShashcha pRRiShThataH || 37||

evaM sa kRRitvA hyAtmAnaM chaturdhA bhagavAnprabhuH |
yato rudrastataH skando jagAmAdbhutadarshanaH || 38||

vishAkhastu yayau yena devI girivarAtmajA |
shAkho yayau cha bhagavAnvAyumUrtirvibhAvasum || 39||

naigameSho.agamadga~NgAM kumAraH pAvakaprabhaH || 39||

sarve bhAsvaradehAste chatvAraH samarUpiNaH |
tAnsamabhyayuravyagrAstadadbhutamivAbhavat || 40||

hAhAkAro mahAnAsIddevadAnavarakShasAm |
taddRRiShTvA mahadAshcharyamadbhutaM romaharShaNam || 41||

tato rudrashcha devI cha pAvakashcha pitAmaham |
ga~NgayA sahitAH sarve praNipeturjagatpatim || 42||

praNipatya tataste tu vidhivadrAjapu~Ngava |
idamUchurvacho rAjankArttikeyapriyepsayA || 43||

asya bAlasya bhagavannAdhipatyaM yathepsitam |
asmatpriyArthaM devesha sadRRishaM dAtumarhasi || 44||

tataH sa bhagavAndhImAnsarvalokapitAmahaH |
manasA chintayAmAsa kimayaM labhatAmiti || 45||

aishvaryANi hi sarvANi devagandharvarakShasAm |
bhUtayakShaviha~NgAnAM pannagAnAM cha sarvashaH || 46||

pUrvamevAdideshAsau nikAyeShu mahAtmanAm |
samarthaM cha tamaishvarye mahAmatiramanyata || 47||

tato muhUrtaM sa dhyAtvA devAnAM shreyasi sthitaH |
senApatyaM dadau tasmai sarvabhUteShu bhArata || 48||

sarvadevanikAyAnAM ye rAjAnaH parishrutAH |
tAnsarvAnvyAdideshAsmai sarvabhUtapitAmahaH || 49||

tataH kumAramAdAya devA brahmapurogamAH |
abhiShekArthamAjagmuH shailendraM sahitAstataH || 50||

puNyAM haimavatIM devIM sarichChreShThAM sarasvatIm |
samantapa~nchake yA vai triShu lokeShu vishrutA || 51||

tatra tIre sarasvatyAH puNye sarvaguNAnvite |
niShedurdevagandharvAH sarve sampUrNamAnasAH || 52||

\hrule

\medskip
                  44
\medskip

vaishampAyana uvAcha||

tato.abhiShekasambhArAnsarvAnsambhRRitya shAstrataH |
bRRihaspatiH samiddhe.agnau juhAvAjyaM yathAvidhi || 1||

tato himavatA datte maNipravarashobhite |
divyaratnAchite divye niShaNNaH paramAsane || 2||

sarvama~NgalasambhArairvidhimantrapuraskRRitam |
AbhiShechanikaM dravyaM gRRihItvA devatAgaNAH || 3||

indrAviShNU mahAvIryau sUryAchandramasau tathA |
dhAtA chaiva vidhAtA cha tathA chaivAnilAnalau || 4||

pUShNA bhagenAryamNA cha a.nshena cha vivasvatA |
rudrashcha sahito dhImAnmitreNa varuNena cha || 5||

rudrairvasubhirAdityairashvibhyAM cha vRRitaH prabhuH |
vishvedevairmarudbhishcha sAdhyaishcha pitRRibhiH saha || 6||

gandharvairapsarobhishcha yakSharAkShasapannagaiH |
devarShibhirasa~NkhyeyaistathA brahmarShibhirvaraiH || 7||

vaikhAnasairvAlakhilyairvAyvAhArairmarIchipaiH |
bhRRigubhishchA~Ngirobhishcha yatibhishcha mahAtmabhiH || 8||

sarvairvidyAdharaiH puNyairyogasiddhaistathA vRRitaH || 8||

pitAmahaH pulastyashcha pulahashcha mahAtapAH |
a~NgirAH kashyapo.atrishcha marIchirbhRRigureva cha || 9||

kraturharaH prachetAshcha manurdakShastathaiva cha |
RRitavashcha grahAshchaiva jyotIMShi cha vishAM pate || 10||

mUrtimatyashcha sarito vedAshchaiva sanAtanAH |
samudrAshcha hradAshchaiva tIrthAni vividhAni cha || 11||

pRRithivI dyaurdishashchaiva pAdapAshcha janAdhipa || 11||

aditirdevamAtA cha hrIH shrIH svAhA sarasvatI |
umA shachI sinIvAlI tathA chAnumatiH kuhUH || 12||

rAkA cha dhiShaNA chaiva patnyashchAnyA divaukasAm || 12||

himavA.nshchaiva vindhyashcha merushchAnekashRRi~NgavAn |
airAvataH sAnucharaH kalAH kAShThAstathaiva cha || 13||

mAsArdhamAsA RRitavastathA rAtryahanI nRRipa || 13||

uchchaiHshravA hayashreShTho nAgarAjashcha vAmanaH |
aruNo garuDashchaiva vRRikShAshchauShadhibhiH saha || 14||

dharmashcha bhagavAndevaH samAjagmurhi sa~NgatAH |
kAlo yamashcha mRRityushcha yamasyAnucharAshcha ye || 15||

bahulatvAchcha noktA ye vividhA devatAgaNAH |
te kumArAbhiShekArthaM samAjagmustatastataH || 16||

jagRRihuste tadA rAjansarva eva divaukasaH |
AbhiShechanikaM bhANDaM ma~NgalAni cha sarvashaH || 17||

divyasambhArasa.nyuktaiH kalashaiH kA~nchanairnRRipa |
sarasvatIbhiH puNyAbhirdivyatoyAbhireva tu || 18||

abhyaShi~nchankumAraM vai samprahRRiShTA divaukasaH |
senApatiM mahAtmAnamasurANAM bhayAvaham || 19||

purA yathA mahArAja varuNaM vai jaleshvaram |
tathAbhyaShi~nchadbhagavAnbrahmA lokapitAmahaH || 20||

kashyapashcha mahAtejA ye chAnye nAnukIrtitAH || 20||

tasmai brahmA dadau prIto balino vAtaraMhasaH |
kAmavIryadharAnsiddhAnmahApAriShadAnprabhuH || 21||

nandiSheNaM lohitAkShaM ghaNTAkarNaM cha saMmatam |
chaturthamasyAnucharaM khyAtaM kumudamAlinam || 22||

tataH sthANuM mahAvegaM mahApAriShadaM kratum |
mAyAshatadharaM kAmaM kAmavIryabalAnvitam || 23||

dadau skandAya rAjendra surArivinibarhaNam || 23||

sa hi devAsure yuddhe daityAnAM bhImakarmaNAm |
jaghAna dorbhyAM sa~NkruddhaH prayutAni chaturdasha || 24||

tathA devA dadustasmai senAM nairRRitasa~NkulAm |
devashatrukShayakarImajayyAM vishvarUpiNIm || 25||

jayashabdaM tatashchakrurdevAH sarve savAsavAH |
gandharvayakSharakShA.nsi munayaH pitarastathA || 26||

yamaH prAdAdanucharau yamakAlopamAvubhau |
unmAthaM cha pramAthaM cha mahAvIryau mahAdyutI || 27||

subhrAjo bhAskarashchaiva yau tau sUryAnuyAyinau |
tau sUryaH kArttikeyAya dadau prItaH pratApavAn || 28||

kailAsashRRi~Ngasa~NkAshau shvetamAlyAnulepanau |
somo.apyanucharau prAdAnmaNiM sumaNimeva cha || 29||

jvAlAjihvaM tathA jyotirAtmajAya hutAshanaH |
dadAvanucharau shUrau parasainyapramAthinau || 30||

parighaM cha vaTaM chaiva bhImaM cha sumahAbalam |
dahatiM dahanaM chaiva prachaNDau vIryasaMmatau || 31||

a.nsho.apyanucharAnpa~ncha dadau skandAya dhImate || 31||

utkroshaM pa~NkajaM chaiva vajradaNDadharAvubhau |
dadAvanalaputrAya vAsavaH paravIrahA || 32||

tau hi shatrUnmahendrasya jaghnatuH samare bahUn || 32||

chakraM vikramakaM chaiva sa~NkramaM cha mahAbalam |
skandAya trInanucharAndadau viShNurmahAyashAH || 33||

vardhanaM nandanaM chaiva sarvavidyAvishAradau |
skandAya dadatuH prItAvashvinau bharatarShabha || 34||

kundanaM kusumaM chaiva kumudaM cha mahAyashAH |
DambarADambarau chaiva dadau dhAtA mahAtmane || 35||

vakrAnuvakrau balinau meShavaktrau balotkaTau |
dadau tvaShTA mahAmAyau skandAyAnucharau varau || 36||

suvrataM satyasandhaM cha dadau mitro mahAtmane |
kumArAya mahAtmAnau tapovidyAdharau prabhuH || 37||

sudarshanIyau varadau triShu lokeShu vishrutau |
suprabhaM cha mahAtmAnaM shubhakarmANameva cha || 38||

kArttikeyAya samprAdAdvidhAtA lokavishrutau || 38||

pAlitakaM kAlikaM cha mahAmAyAvinAvubhau |
pUShA cha pArShadau prAdAtkArttikeyAya bhArata || 39||

balaM chAtibalaM chaiva mahAvaktrau mahAbalau |
pradadau kArttikeyAya vAyurbharatasattama || 40||

ghasaM chAtighasaM chaiva timivaktrau mahAbalau |
pradadau kArttikeyAya varuNaH satyasa~NgaraH || 41||

suvarchasaM mahAtmAnaM tathaivApyativarchasam |
himavAnpradadau rAjanhutAshanasutAya vai || 42||

kA~nchanaM cha mahAtmAnaM meghamAlinameva cha |
dadAvanucharau meruragniputrAya bhArata || 43||

sthiraM chAtisthiraM chaiva merurevAparau dadau |
mahAtmane.agniputrAya mahAbalaparAkramau || 44||

uchChritaM chAtishRRi~NgaM cha mahApAShANayodhinau |
pradadAvagniputrAya vindhyaH pAriShadAvubhau || 45||

sa~NgrahaM vigrahaM chaiva samudro.api gadAdharau |
pradadAvagniputrAya mahApAriShadAvubhau || 46||

unmAdaM puShpadantaM cha sha~NkukarNaM tathaiva cha |
pradadAvagniputrAya pArvatI shubhadarshanA || 47||

jayaM mahAjayaM chaiva nAgau jvalanasUnave |
pradadau puruShavyAghra vAsukiH pannageshvaraH || 48||

evaM sAdhyAshcha rudrAshcha vasavaH pitarastathA |
sAgarAH saritashchaiva girayashcha mahAbalAH || 49||

daduH senAgaNAdhyakShA~nshUlapaTTishadhAriNaH |
divyapraharaNopetAnnAnAveShavibhUShitAn || 50||

shRRiNu nAmAni chAnyeShAM ye.anye skandasya sainikAH |
vividhAyudhasampannAshchitrAbharaNavarmiNaH || 51||

sha~NkukarNo nikumbhashcha padmaH kumuda eva cha |
ananto dvAdashabhujastathA kRRiShNopakRRiShNakau || 52||

droNashravAH kapiskandhaH kA~nchanAkSho jalandhamaH |
akShasantarjano rAjankunadIkastamobhrakRRit || 53||

ekAkSho dvAdashAkShashcha tathaivaikajaTaH prabhuH |
sahasrabAhurvikaTo vyAghrAkShaH kShitikampanaH || 54||

puNyanAmA sunAmA cha suvaktraH priyadarshanaH |
parishrutaH kokanadaH priyamAlyAnulepanaH || 55||

ajodaro gajashirAH skandhAkShaH shatalochanaH |
jvAlAjihvaH karAlashcha sitakesho jaTI hariH || 56||

chaturdaMShTro.aShTajihvashcha meghanAdaH pRRithushravAH |
vidyudakSho dhanurvaktro jaTharo mArutAshanaH || 57||

udarAkSho jhaShAkShashcha vajranAbho vasuprabhaH |
samudravego rAjendra shailakampI tathaiva cha || 58||

putrameShaH pravAhashcha tathA nandopanandakau |
dhUmraH shvetaH kali~Ngashcha siddhArtho varadastathA || 59||

priyakashchaiva nandashcha gonandashcha pratApavAn |
Anandashcha pramodashcha svastiko dhruvakastathA || 60||

kShemavApaH sujAtashcha siddhayAtrashcha bhArata |
govrajaH kanakApIDo mahApAriShadeshvaraH || 61||

gAyano hasanashchaiva bANaH khaDgashcha vIryavAn |
vaitAlI chAtitAlI cha tathA katikavAtikau || 62||

ha.nsajaH pa~NkadigdhA~NgaH samudronmAdanashcha ha |
raNotkaTaH prahAsashcha shvetashIrShashcha nandakaH || 63||

kAlakaNThaH prabhAsashcha tathA kumbhANDako.aparaH |
kAlakAkShaH sitashchaiva bhUtalonmathanastathA || 64||

yaj~navAhaH pravAhashcha devayAjI cha somapaH |
sajAlashcha mahAtejAH krathakrAthau cha bhArata || 65||

tuhanashcha tuhAnashcha chitradevashcha vIryavAn |
madhuraH suprasAdashcha kirITI cha mahAbalaH || 66||

vasano madhuvarNashcha kalashodara eva cha |
dhamanto manmathakaraH sUchIvaktrashcha vIryavAn || 67||

shvetavaktraH suvaktrashcha chAruvaktrashcha pANDuraH |
daNDabAhuH subAhushcha rajaH kokilakastathA || 68||

achalaH kanakAkShashcha bAlAnAmayikaH prabhuH |
sa~nchArakaH kokanado gRRidhravaktrashcha jambukaH || 69||

lohAshavaktro jaTharaH kumbhavaktrashcha kuNDakaH |
madgugrIvashcha kRRiShNaujA ha.nsavaktrashcha chandrabhAH || 70||

pANikUrmA cha shambUkaH pa~nchavaktrashcha shikShakaH |
chAShavaktrashcha jambUkaH shAkavaktrashcha kuNDakaH || 71||

yogayuktA mahAtmAnaH satataM brAhmaNapriyAH |
paitAmahA mahAtmAno mahApAriShadAshcha ha || 72||

yauvanasthAshcha bAlAshcha vRRiddhAshcha janamejaya || 72||

sahasrashaH pAriShadAH kumAramupatasthire |
vaktrairnAnAvidhairye tu shRRiNu tA~njanamejaya || 73||

kUrmakukkuTavaktrAshcha shasholUkamukhAstathA |
kharoShTravadanAshchaiva varAhavadanAstathA || 74||

manuShyameShavaktrAshcha sRRigAlavadanAstathA |
bhImA makaravaktrAshcha shi.nshumAramukhAstathA || 75||

mArjArashashavaktrAshcha dIrghavaktrAshcha bhArata |
nakulolUkavaktrAshcha shvavaktrAshcha tathApare || 76||

AkhubabhrukavaktrAshcha mayUravadanAstathA |
matsyameShAnanAshchAnye ajAvimahiShAnanAH || 77||

RRikShashArdUlavaktrAshcha dvIpisiMhAnanAstathA |
bhImA gajAnanAshchaiva tathA nakramukhAH pare || 78||

garuDAnanAH khaDgamukhA vRRikakAkamukhAstathA |
gokharoShTramukhAshchAnye vRRiShada.nshamukhAstathA || 79||

mahAjaTharapAdA~NgAstArakAkShAshcha bhArata |
pArAvatamukhAshchAnye tathA vRRiShamukhAH pare || 80||

kokilAvadanAshchAnye shyenatittirikAnanAH |
kRRikalAsamukhAshchaiva virajombaradhAriNaH || 81||

vyAlavaktrAH shUlamukhAshchaNDavaktrAH shatAnanAH |
AshIviShAshchIradharA gonAsAvaraNAstathA || 82||

sthUlodarAH kRRishA~NgAshcha sthUlA~NgAshcha kRRishodarAH |
hrasvagrIvA mahAkarNA nAnAvyAlavibhUShitAH || 83||

gajendracharmavasanAstathA kRRiShNAjinAmbarAH |
skandhemukhA mahArAja tathA hyudaratomukhAH || 84||

pRRiShThemukhA hanumukhAstathA ja~NghAmukhA api |
pArshvAnanAshcha bahavo nAnAdeshamukhAstathA || 85||

tathA kITapata~NgAnAM sadRRishAsyA gaNeshvarAH |
nAnAvyAlamukhAshchAnye bahubAhushirodharAH || 86||

nAnAvRRikShabhujAH kechitkaTishIrShAstathApare |
bhuja~NgabhogavadanA nAnAgulmanivAsinaH || 87||

chIrasa.nvRRitagAtrAshcha tathA phalakavAsasaH |
nAnAveShadharAshchaiva charmavAsasa eva cha || 88||

uShNIShiNo mukuTinaH kambugrIvAH suvarchasaH |
kirITinaH pa~nchashikhAstathA kaThinamUrdhajAH || 89||

trishikhA dvishikhAshchaiva tathA saptashikhAH pare |
shikhaNDino mukuTino muNDAshcha jaTilAstathA || 90||

chitramAlyadharAH kechitkechidromAnanAstathA |
divyamAlyAmbaradharAH satataM priyavigrahAH || 91||

kRRiShNA nirmA.nsavaktrAshcha dIrghapRRiShThA nirUdarAH |
sthUlapRRiShThA hrasvapRRiShThAH pralambodaramehanAH || 92||

mahAbhujA hrasvabhujA hrasvagAtrAshcha vAmanAH |
kubjAshcha dIrghaja~NghAshcha hastikarNashirodharAH || 93||

hastinAsAH kUrmanAsA vRRikanAsAstathApare |
dIrghoShThA dIrghajihvAshcha vikarAlA hyadhomukhAH || 94||

mahAdaMShTrA hrasvadaMShTrAshchaturdaMShTrAstathApare |
vAraNendranibhAshchAnye bhImA rAjansahasrashaH || 95||

suvibhaktasharIrAshcha dIptimantaH svala~NkRRitAH |
pi~NgAkShAH sha~NkukarNAshcha vakranAsAshcha bhArata || 96||

pRRithudaMShTrA mahAdaMShTrAH sthUlauShThA harimUrdhajAH |
nAnApAdauShThadaMShTrAshcha nAnAhastashirodharAH || 97||

nAnAvarmabhirAchChannA nAnAbhAShAshcha bhArata || 97||

kushalA deshabhAShAsu jalpanto.anyonyamIshvarAH |
hRRiShTAH paripatanti sma mahApAriShadAstathA || 98||

dIrghagrIvA dIrghanakhA dIrghapAdashirobhujAH |
pi~NgAkShA nIlakaNThAshcha lambakarNAshcha bhArata || 99||

vRRikodaranibhAshchaiva kechida~njanasaMnibhAH |
shvetA~NgA lohitagrIvAH pi~NgAkShAshcha tathApare || 100||

kalmAShA bahavo rAja.nshchitravarNAshcha bhArata || 100||

chAmarApIDakanibhAH shvetalohitarAjayaH |
nAnAvarNAH savarNAshcha mayUrasadRRishaprabhAH || 101||

punaH praharaNAnyeShAM kIrtyamAnAni me shRRiNu |
sheShaiH kRRitaM pAriShadairAyudhAnAM parigraham || 102||

pAshodyatakarAH kechidvyAditAsyAH kharAnanAH |
pRRithvakShA nIlakaNThAshcha tathA parighabAhavaH || 103||

shataghnIchakrahastAshcha tathA musalapANayaH |
shUlAsihastAshcha tathA mahAkAyA mahAbalAH || 104||

gadAbhushuNDihastAshcha tathA tomarapANayaH |
asimudgarahastAshcha daNDahastAshcha bhArata || 105||

AyudhairvividhairghorairmahAtmAno mahAjavAH |
mahAbalA mahAvegA mahApAriShadAstathA || 106||

abhiShekaM kumArasya dRRiShTvA hRRiShTA raNapriyAH |
ghaNTAjAlapinaddhA~NgA nanRRituste mahaujasaH || 107||

ete chAnye cha bahavo mahApAriShadA nRRipa |
upatasthurmahAtmAnaM kArttikeyaM yashasvinam || 108||

divyAshchApyAntarikShAshcha pArthivAshchAnilopamAH |
vyAdiShTA daivataiH shUrAH skandasyAnucharAbhavan || 109||

tAdRRishAnAM sahasrANi prayutAnyarbudAni cha |
abhiShiktaM mahAtmAnaM parivAryopatasthire || 110||

\hrule

\medskip
                  45
\medskip

vaishampAyana uvAcha||

shRRiNu mAtRRigaNAnrAjankumArAnucharAnimAn |
kIrtyamAnAnmayA vIra sapatnagaNasUdanAn || 1||

yashasvinInAM mAtR^INAM shRRiNu nAmAni bhArata |
yAbhirvyAptAstrayo lokAH kalyANIbhishcharAcharAH || 2||

prabhAvatI vishAlAkShI palitA gonasI tathA |
shrImatI bahulA chaiva tathaiva bahuputrikA || 3||

apsujAtA cha gopAlI bRRihadambAlikA tathA |
jayAvatI mAlatikA dhruvaratnA bhaya~NkarI || 4||

vasudAmA sudAmA cha vishokA nandinI tathA |
ekachUDA mahAchUDA chakranemishcha bhArata || 5||

uttejanI jayatsenA kamalAkShyatha shobhanA |
shatru~njayA tathA chaiva krodhanA shalabhI kharI || 6||

mAdhavI shubhavaktrA cha tIrthanemishcha bhArata |
gItapriyA cha kalyANI kadrulA chAmitAshanA || 7||

meghasvanA bhogavatI subhrUshcha kanakAvatI |
alAtAkShI vIryavatI vidyujjihvA cha bhArata || 8||

padmAvatI sunakShatrA kandarA bahuyojanA |
santAnikA cha kauravya kamalA cha mahAbalA || 9||

sudAmA bahudAmA cha suprabhA cha yashasvinI |
nRRityapriyA cha rAjendra shatolUkhalamekhalA || 10||

shataghaNTA shatAnandA bhaganandA cha bhAminI |
vapuShmatI chandrashItA bhadrakAlI cha bhArata || 11||

sa~NkArikA niShkuTikA bhramA chatvaravAsinI |
suma~NgalA svastimatI vRRiddhikAmA jayapriyA || 12||

dhanadA suprasAdA cha bhavadA cha jaleshvarI |
eDI bheDI sameDI cha vetAlajananI tathA || 13||

kaNDUtiH kAlikA chaiva devamitrA cha bhArata || 13||

lambasI ketakI chaiva chitrasenA tathA balA |
kukkuTikA sha~NkhanikA tathA jarjarikA nRRipa || 14||

kuNDArikA kokalikA kaNDarA cha shatodarI |
utkrAthinI jareNA cha mahAvegA cha ka~NkaNA || 15||

manojavA kaNTakinI praghasA pUtanA tathA |
khashayA churvyuTirvAmA kroshanAtha taDitprabhA || 16||

maNDodarI cha tuNDA cha koTarA meghavAsinI |
subhagA lambinI lambA vasuchUDA vikatthanI || 17||

UrdhvaveNIdharA chaiva pi~NgAkShI lohamekhalA |
pRRithuvaktrA madhurikA madhukumbhA tathaiva cha || 18||

pakShAlikA manthanikA jarAyurjarjarAnanA |
khyAtA dahadahA chaiva tathA dhamadhamA nRRipa || 19||

khaNDakhaNDA cha rAjendra pUShaNA maNikuNDalA |
amochA chaiva kauravya tathA lambapayodharA || 20||

veNuvINAdharA chaiva pi~NgAkShI lohamekhalA |
shasholUkamukhI kRRiShNA kharaja~NghA mahAjavA || 21||

shishumAramukhI shvetA lohitAkShI vibhIShaNA |
jaTAlikA kAmacharI dIrghajihvA balotkaTA || 22||

kAleDikA vAmanikA mukuTA chaiva bhArata |
lohitAkShI mahAkAyA haripiNDI cha bhUmipa || 23||

ekAkSharA sukusumA kRRiShNakarNI cha bhArata |
kShurakarNI chatuShkarNI karNaprAvaraNA tathA || 24||

chatuShpathaniketA cha gokarNI mahiShAnanA |
kharakarNI mahAkarNI bherIsvanamahAsvanA || 25||

sha~NkhakumbhasvanA chaiva bha~NgadA cha mahAbalA |
gaNA cha sugaNA chaiva tathAbhItyatha kAmadA || 26||

chatuShpatharatA chaiva bhUtitIrthAnyagocharA |
pashudA vittadA chaiva sukhadA cha mahAyashAH || 27||

payodA gomahiShadA suviShANA cha bhArata || 27||

pratiShThA supratiShThA cha rochamAnA surochanA |
gokarNI cha sukarNI cha sasirA stherikA tathA || 28||

ekachakrA megharavA meghamAlA virochanA || 28||

etAshchAnyAshcha bahavo mAtaro bharatarShabha |
kArttikeyAnuyAyinyo nAnArUpAH sahasrashaH || 29||

dIrghanakhyo dIrghadantyo dIrghatuNDyashcha bhArata |
saralA madhurAshchaiva yauvanasthAH svala~NkRRitAH || 30||

mAhAtmyena cha sa.nyuktAH kAmarUpadharAstathA |
nirmA.nsagAtryaH shvetAshcha tathA kA~nchanasaMnibhAH || 31||

kRRiShNameghanibhAshchAnyA dhUmrAshcha bharatarShabha |
aruNAbhA mahAbhAgA dIrghakeshyaH sitAmbarAH || 32||

UrdhvaveNIdharAshchaiva pi~NgAkShyo lambamekhalAH |
lambodaryo lambakarNAstathA lambapayodharAH || 33||

tAmrAkShyastAmravarNAshcha haryakShyashcha tathAparAH |
varadAH kAmachAriNyo nityapramuditAstathA || 34||

yAmyo raudryastathA saumyAH kauberyo.atha mahAbalAH |
vAruNyo.atha cha mAhendryastathAgneyyaH parantapa || 35||

vAyavyashchAtha kaumAryo brAhmyashcha bharatarShabha |
rUpeNApsarasAM tulyA jave vAyusamAstathA || 36||

parapuShTopamA vAkye tatharddhyA dhanadopamAH |
shakravIryopamAshchaiva dIptyA vahnisamAstathA || 37||

vRRikShachatvaravAsinyashchatuShpathaniketanAH |
guhAshmashAnavAsinyaH shailaprasravaNAlayAH || 38||

nAnAbharaNadhAriNyo nAnAmAlyAmbarAstathA |
nAnAvichitraveShAshcha nAnAbhAShAstathaiva cha || 39||

ete chAnye cha bahavo gaNAH shatrubhaya~NkarAH |
anujagmurmahAtmAnaM tridashendrasya saMmate || 40||

tataH shaktyastramadadadbhagavAnpAkashAsanaH |
guhAya rAjashArdUla vinAshAya suradviShAm || 41||

mahAsvanAM mahAghaNTAM dyotamAnAM sitaprabhAm |
taruNAdityavarNAM cha patAkAM bharatarShabha || 42||

dadau pashupatistasmai sarvabhUtamahAchamUm |
ugrAM nAnApraharaNAM tapovIryabalAnvitAm || 43||

viShNurdadau vaijayantIM mAlAM balavivardhinIm |
umA dadau chArajasI vAsasI sUryasaprabhe || 44||

ga~NgA kamaNDaluM divyamamRRitodbhavamuttamam |
dadau prItyA kumArAya daNDaM chaiva bRRihaspatiH || 45||

garuDo dayitaM putraM mayUraM chitrabarhiNam |
aruNastAmrachUDaM cha pradadau charaNAyudham || 46||

pAshaM tu varuNo rAjA balavIryasamanvitam |
kRRiShNAjinaM tathA brahmA brahmaNyAya dadau prabhuH || 47||

samareShu jayaM chaiva pradadau lokabhAvanaH || 47||

senApatyamanuprApya skando devagaNasya ha |
shushubhe jvalito.archiShmAndvitIya iva pAvakaH || 48||

tataH pAriShadaishchaiva mAtRRibhishcha samanvitaH || 48||

sA senA nairRRitI bhImA saghaNTochChritaketanA |
sabherIsha~NkhamurajA sAyudhA sapatAkinI || 49||

shAradI dyaurivAbhAti jyotirbhirupashobhitA || 49||

tato devanikAyAste bhUtasenAgaNAstathA |
vAdayAmAsuravyagrA bherIsha~NkhA.nshcha puShkalAn || 50||

paTahA~njharjharA.nshchaiva kRRikachAngoviShANikAn |
ADambarAngomukhA.nshcha DiNDimA.nshcha mahAsvanAn || 51||

tuShTuvuste kumAraM cha sarve devAH savAsavAH |
jagushcha devagandharvA nanRRitushchApsarogaNAH || 52||

tataH prIto mahAsenastridashebhyo varaM dadau |
ripUnhantAsmi samare ye vo vadhachikIrShavaH || 53||

pratigRRihya varaM devAstasmAdvibudhasattamAt |
prItAtmAno mahAtmAno menire nihatAnripUn || 54||

sarveShAM bhUtasa~NghAnAM harShAnnAdaH samutthitaH |
apUrayata lokA.nstrInvare datte mahAtmanA || 55||

sa niryayau mahAseno mahatyA senayA vRRitaH |
vadhAya yudhi daityAnAM rakShArthaM cha divaukasAm || 56||

vyavasAyo jayo dharmaH siddhirlakShmIrdhRRitiH smRRitiH |
mahAsenasya sainyAnAmagre jagmurnarAdhipa || 57||

sa tayA bhImayA devaH shUlamudgarahastayA |
gadAmusalanArAchashaktitomarahastayA || 58||

dRRiptasiMhaninAdinyA vinadya prayayau guhaH || 58||

taM dRRiShTvA sarvadaiteyA rAkShasA dAnavAstathA |
vyadravanta dishaH sarvA bhayodvignAH samantataH || 59||

abhyadravanta devAstAnvividhAyudhapANayaH || 59||

dRRiShTvA cha sa tataH kruddhaH skandastejobalAnvitaH |
shaktyastraM bhagavAnbhImaM punaH punaravAsRRijat || 60||

AdadhachchAtmanastejo haviSheddha ivAnalaH || 60||

abhyasyamAne shaktyastre skandenAmitatejasA |
ulkAjvAlA mahArAja papAta vasudhAtale || 61||

saMhrAdayantashcha tathA nirghAtAshchApatankShitau |
yathAntakAlasamaye sughorAH syustathA nRRipa || 62||

kShiptA hyekA tathA shaktiH sughorAnalasUnunA |
tataH koTyo viniShpetuH shaktInAM bharatarShabha || 63||

sa shaktyastreNa sa~NgrAme jaghAna bhagavAnprabhuH |
daityendraM tArakaM nAma mahAbalaparAkramam || 64||

vRRitaM daityAyutairvIrairbalibhirdashabhirnRRipa || 64||

mahiShaM chAShTabhiH padmairvRRitaM sa~Nkhye nijaghnivAn |
tripAdaM chAyutashatairjaghAna dashabhirvRRitam || 65||

hradodaraM nikharvaishcha vRRitaM dashabhirIshvaraH |
jaghAnAnucharaiH sArdhaM vividhAyudhapANibhiH || 66||

tatrAkurvanta vipulaM nAdaM vadhyatsu shatruShu |
kumArAnucharA rAjanpUrayanto disho dasha || 67||

shaktyastrasya tu rAjendra tato.archirbhiH samantataH |
dagdhAH sahasrasho daityA nAdaiH skandasya chApare || 68||

patAkayAvadhUtAshcha hatAH kechitsuradviShaH |
kechidghaNTAravatrastA nipeturvasudhAtale || 69||

kechitpraharaNaishChinnA vinipeturgatAsavaH || 69||

evaM suradviSho.anekAnbalavAnAtatAyinaH |
jaghAna samare vIraH kArttikeyo mahAbalaH || 70||

bANo nAmAtha daiteyo baleH putro mahAbalaH |
krau~nchaM parvatamAsAdya devasa~NghAnabAdhata || 71||

tamabhyayAnmahAsenaH surashatrumudAradhIH |
sa kArttikeyasya bhayAtkrau~nchaM sharaNameyivAn || 72||

tataH krau~nchaM mahAmanyuH krau~nchanAdaninAditam |
shaktyA bibheda bhagavAnkArttikeyo.agnidattayA || 73||

sashAlaskandhasaralaM trastavAnaravAraNam |
pulinatrastavihagaM viniShpatitapannagam || 74||

golA~NgUlarkShasa~Nghaishcha dravadbhiranunAditam |
kura~NgagatinirghoShamudbhrAntasRRimarAchitam || 75||

viniShpatadbhiH sharabhaiH siMhaishcha sahasA drutaiH |
shochyAmapi dashAM prApto rarAjaiva sa parvataH || 76||

vidyAdharAH samutpetustasya shRRi~NganivAsinaH |
kiMnarAshcha samudvignAH shaktipAtaravoddhatAH || 77||

tato daityA viniShpetuH shatasho.atha sahasrashaH |
pradIptAtparvatashreShThAdvichitrAbharaNasrajaH || 78||

tAnnijaghnuratikramya kumArAnucharA mRRidhe |
bibheda shaktyA krau~nchaM cha pAvakiH paravIrahA || 79||

bahudhA chaikadhA chaiva kRRitvAtmAnaM mahAtmanA |
shaktiH kShiptA raNe tasya pANimeti punaH punaH || 80||

evamprabhAvo bhagavAnato bhUyashcha pAvakiH |
krau~nchastena vinirbhinno daityAshcha shatasho hatAH || 81||

tataH sa bhagavAndevo nihatya vibudhadviShaH |
sabhAjyamAno vibudhaiH paraM harShamavApa ha || 82||

tato dundubhayo rAjanneduH sha~NkhAshcha bhArata |
mumuchurdevayoShAshcha puShpavarShamanuttamam || 83||

divyagandhamupAdAya vavau puNyashcha mArutaH |
gandharvAstuShTuvushchainaM yajvAnashcha maharShayaH || 84||

kechidenaM vyavasyanti pitAmahasutaM prabhum |
sanatkumAraM sarveShAM brahmayoniM tamagrajam || 85||

kechinmaheshvarasutaM kechitputraM vibhAvasoH |
umAyAH kRRittikAnAM cha ga~NgAyAshcha vadantyuta || 86||

ekadhA cha dvidhA chaiva chaturdhA cha mahAbalam |
yoginAmIshvaraM devaM shatasho.atha sahasrashaH || 87||

etatte kathitaM rAjankArttikeyAbhiShechanam |
shRRiNu chaiva sarasvatyAstIrthava.nshasya puNyatAm || 88||

babhUva tIrthapravaraM hateShu surashatruShu |
kumAreNa mahArAja triviShTapamivAparam || 89||

aishvaryANi cha tatrastho dadAvIshaH pRRithakpRRithak |
tadA nairRRitamukhyebhyastrailokye pAvakAtmajaH || 90||

evaM sa bhagavA.nstasmi.nstIrthe daityakulAntakaH |
abhiShikto mahArAja devasenApatiH suraiH || 91||

aujasaM nAma tattIrthaM yatra pUrvamapAM patiH |
abhiShiktaH suragaNairvaruNo bharatarShabha || 92||

tasmi.nstIrthavare snAtvA skandaM chAbhyarchya lA~NgalI |
brAhmaNebhyo dadau rukmaM vAsA.nsyAbharaNAni cha || 93||

uShitvA rajanIM tatra mAdhavaH paravIrahA |
pUjya tIrthavaraM tachcha spRRiShTvA toyaM cha lA~NgalI || 94||

hRRiShTaH prItamanAshchaiva hyabhavanmAdhavottamaH || 94||

etatte sarvamAkhyAtaM yanmAM tvaM paripRRichChasi |
yathAbhiShikto bhagavAnskando devaiH samAgataiH || 95||

\hrule

\medskip
                  46
\medskip

janamejaya uvAcha||

atyadbhutamidaM brahma~nshrutavAnasmi tattvataH |
abhiShekaM kumArasya vistareNa yathAvidhi || 1||

yachChrutvA pUtamAtmAnaM vijAnAmi tapodhana |
prahRRiShTAni cha romANi prasannaM cha mano mama || 2||

abhiShekaM kumArasya daityAnAM cha vadhaM tathA |
shrutvA me paramA prItirbhUyaH kautUhalaM hi me || 3||

apAM patiH kathaM hyasminnabhiShiktaH surAsuraiH |
tanme brUhi mahAprAj~na kushalo hyasi sattama || 4||

vaishampAyana uvAcha||

shRRiNu rAjannidaM chitraM pUrvakalpe yathAtatham |
Adau kRRitayuge tasminvartamAne yathAvidhi || 5||

varuNaM devatAH sarvAH sametyedamathAbruvan || 5||

yathAsmAnsurarATshakro bhayebhyaH pAti sarvadA |
tathA tvamapi sarvAsAM saritAM vai patirbhava || 6||

vAsashcha te sadA deva sAgare makarAlaye |
samudro.ayaM tava vashe bhaviShyati nadIpatiH || 7||

somena sArdhaM cha tava hAnivRRiddhI bhaviShyataH |
evamastviti tAndevAnvaruNo vAkyamabravIt || 8||

samAgamya tataH sarve varuNaM sAgarAlayam |
apAM patiM prachakrurhi vidhidRRiShTena karmaNA || 9||

abhiShichya tato devA varuNaM yAdasAM patim |
jagmuH svAnyeva sthAnAni pUjayitvA jaleshvaram || 10||

abhiShiktastato devairvaruNo.api mahAyashAH |
saritaH sAgarA.nshchaiva nadA.nshchaiva sarA.nsi cha || 11||

pAlayAmAsa vidhinA yathA devA~nshatakratuH || 11||

tatastatrApyupaspRRishya dattvA cha vividhaM vasu |
agnitIrthaM mahAprAj~naH sa jagAma pralambahA || 12||

naShTo na dRRishyate yatra shamIgarbhe hutAshanaH || 12||

lokAlokavinAshe cha prAdurbhUte tadAnagha |
upatasthurmahAtmAnaM sarvalokapitAmaham || 13||

agniH pranaShTo bhagavAnkAraNaM cha na vidmahe |
sarvalokakShayo mA bhUtsampAdayatu no.analam || 14||

janamejaya uvAcha||

kimarthaM bhagavAnagniH pranaShTo lokabhAvanaH |
vij~nAtashcha kathaM devaistanmamAchakShva tattvataH || 15||

vaishampAyana uvAcha||

bhRRigoH shApAdbhRRishaM bhIto jAtavedAH pratApavAn |
shamIgarbhamathAsAdya nanAsha bhagavA.nstataH || 16||

pranaShTe tu tadA vahnau devAH sarve savAsavAH |
anveShanta tadA naShTaM jvalanaM bhRRishaduHkhitAH || 17||

tato.agnitIrthamAsAdya shamIgarbhasthameva hi |
dadRRishurjvalanaM tatra vasamAnaM yathAvidhi || 18||

devAH sarve naravyAghra bRRihaspatipurogamAH |
jvalanaM taM samAsAdya prItAbhUvansavAsavAH || 19||

punaryathAgataM jagmuH sarvabhakShashcha so.abhavat || 19||

bhRRigoH shApAnmahIpAla yaduktaM brahmavAdinA |
tatrApyAplutya matimAnbrahmayoniM jagAma ha || 20||

sasarja bhagavAnyatra sarvalokapitAmahaH |
tatrAplutya tato brahmA saha devaiH prabhuH purA || 21||

sasarja chAnnAni tathA devatAnAM yathAvidhi || 21||

tatra snAtvA cha dattvA cha vasUni vividhAni cha |
kauberaM prayayau tIrthaM tatra taptvA mahattapaH || 22||

dhanAdhipatyaM samprApto rAjannailabilaH prabhuH || 22||

tatrasthameva taM rAjandhanAni nidhayastathA |
upatasthurnarashreShTha tattIrthaM lA~NgalI tataH || 23||

gatvA snAtvA cha vidhivadbrAhmaNebhyo dhanaM dadau || 23||

dadRRishe tatra tatsthAnaM kaubere kAnanottame |
purA yatra tapastaptaM vipulaM sumahAtmanA || 24||

yatra rAj~nA kubereNa varA labdhAshcha puShkalAH |
dhanAdhipatyaM sakhyaM cha rudreNAmitatejasA || 25||

suratvaM lokapAlatvaM putraM cha nalakUbaram |
yatra lebhe mahAbAho dhanAdhipatira~njasA || 26||

abhiShiktashcha tatraiva samAgamya marudgaNaiH |
vAhanaM chAsya taddattaM ha.nsayuktaM manoramam || 27||

vimAnaM puShpakaM divyaM nairRRitaishvaryameva cha || 27||

tatrAplutya balo rAjandattvA dAyA.nshcha puShkalAn |
jagAma tvarito rAmastIrthaM shvetAnulepanaH || 28||

niShevitaM sarvasattvairnAmnA badarapAchanam |
nAnartukavanopetaM sadApuShpaphalaM shubham || 29||

\hrule

\medskip
              sruchAvatyupAkhyAnam.h
                  47
\medskip

vaishampAyana uvAcha||

tatastIrthavaraM rAmo yayau badarapAchanam |
tapasvisiddhacharitaM yatra kanyA dhRRitavratA || 1||

bharadvAjasya duhitA rUpeNApratimA bhuvi |
sruchAvatI nAma vibho kumArI brahmachAriNI || 2||

tapashchachAra sAtyugraM niyamairbahubhirnRRipa |
bhartA me devarAjaH syAditi nishchitya bhAminI || 3||

samAstasyA vyatikrAntA bahvyaH kurukulodvaha |
charantyA niyamA.nstA.nstAnstrIbhistIvrAnsudushcharAn || 4||

tasyAstu tena vRRittena tapasA cha vishAM pate |
bhaktyA cha bhagavAnprItaH parayA pAkashAsanaH || 5||

AjagAmAshramaM tasyAstridashAdhipatiH prabhuH |
AsthAya rUpaM viprarShervasiShThasya mahAtmanaH || 6||

sA taM dRRiShTvogratapasaM vasiShThaM tapatAM varam |
AchArairmunibhirdRRiShTaiH pUjayAmAsa bhArata || 7||

uvAcha niyamaj~nA cha kalyANI sA priya.nvadA |
bhagavanmunishArdUla kimAj~nApayasi prabho || 8||

sarvamadya yathAshakti tava dAsyAmi suvrata |
shakrabhaktyA tu te pANiM na dAsyAmi katha~nchana || 9||

vrataishcha niyamaishchaiva tapasA cha tapodhana |
shakrastoShayitavyo vai mayA tribhuvaneshvaraH || 10||

ityukto bhagavAndevaH smayanniva nirIkShya tAm |
uvAcha niyamaj~nAM tAM sAntvayanniva bhArata || 11||

ugraM tapashcharasi vai viditA me.asi suvrate |
yadarthamayamArambhastava kalyANi hRRidgataH || 12||

tachcha sarvaM yathAbhUtaM bhaviShyati varAnane |
tapasA labhyate sarvaM sarvaM tapasi tiShThati || 13||

yAni sthAnAni divyAni vibudhAnAM shubhAnane |
tapasA tAni prApyAni tapomUlaM mahatsukham || 14||

iha kRRitvA tapo ghoraM dehaM saMnyasya mAnavAH |
devatvaM yAnti kalyANi shRRiNu chedaM vacho mama || 15||

pachasvaitAni subhage badarANi shubhavrate |
pachetyuktvA sa bhagavA~njagAma balasUdanaH || 16||

Amantrya tAM tu kalyANIM tato japyaM jajApa saH |
avidUre tatastasmAdAshramAttIrtha uttame || 17||

indratIrthe mahArAja triShu lokeShu vishrute || 17||

tasyA jij~nAsanArthaM sa bhagavAnpAkashAsanaH |
badarANAmapachanaM chakAra vibudhAdhipaH || 18||

tataH sa prayatA rAjanvAgyatA vigataklamA |
tatparA shuchisa.nvItA pAvake samadhishrayat || 19||

apachadrAjashArdUla badarANi mahAvratA || 19||

tasyAH pachantyAH sumahAnkAlo.agAtpuruSharShabha |
na cha sma tAnyapachyanta dinaM cha kShayamabhyagAt || 20||

hutAshanena dagdhashcha yastasyAH kAShThasa~nchayaH |
akAShThamagniM sA dRRiShTvA svasharIramathAdahat || 21||

pAdau prakShipya sA pUrvaM pAvake chArudarshanA |
dagdhau dagdhau punaH pAdAvupAvartayatAnaghA || 22||

charaNau dahyamAnau cha nAchintayadaninditA |
duHkhaM kamalapatrAkShI maharSheH priyakAmyayA || 23||

atha tatkarma dRRiShTvAsyAH prItastribhuvaneshvaraH |
tataH sa.ndarshayAmAsa kanyAyai rUpamAtmanaH || 24||

uvAcha cha surashreShThastAM kanyAM sudRRiDhavratAm |
prIto.asmi te shubhe bhaktyA tapasA niyamena cha || 25||

tasmAdyo.abhimataH kAmaH sa te sampatsyate shubhe |
dehaM tyaktvA mahAbhAge tridive mayi vatsyasi || 26||

idaM cha te tIrthavaraM sthiraM loke bhaviShyati |
sarvapApApahaM subhru nAmnA badarapAchanam || 27||

vikhyAtaM triShu lokeShu brahmarShibhirabhiplutam || 27||

asminkhalu mahAbhAge shubhe tIrthavare purA |
tyaktvA saptarShayo jagmurhimavantamarundhatIm || 28||

tataste vai mahAbhAgA gatvA tatra susa.nshitAH |
vRRittyarthaM phalamUlAni samAhartuM yayuH kila || 29||

teShAM vRRittyarthinAM tatra vasatAM himavadvane |
anAvRRiShTiranuprAptA tadA dvAdashavArShikI || 30||

te kRRitvA chAshramaM tatra nyavasanta tapasvinaH |
arundhatyapi kalyANI taponityAbhavattadA || 31||

arundhatIM tato dRRiShTvA tIvraM niyamamAsthitAm |
athAgamattrinayanaH suprIto varadastadA || 32||

brAhmaM rUpaM tataH kRRitvA mahAdevo mahAyashAH |
tAmabhyetyAbravIddevo bhikShAmichChAmyahaM shubhe || 33||

pratyuvAcha tataH sA taM brAhmaNaM chArudarshanA |
kShINo.annasa~nchayo vipra badarANIha bhakShaya || 34||

tato.abravInmahAdevaH pachasvaitAni suvrate || 34||

ityuktA sApachattAni brAhmaNapriyakAmyayA |
adhishritya samiddhe.agnau badarANi yashasvinI || 35||

divyA manoramAH puNyAH kathAH shushrAva sA tadA |
atItA sA tvanAvRRiShTirghorA dvAdashavArShikI || 36||

anashnantyAH pachantyAshcha shRRiNvantyAshcha kathAH shubhAH |
ahaHsamaH sa tasyAstu kAlo.atItaH sudAruNaH || 37||

tataste munayaH prAptAH phalAnyAdAya parvatAt |
tataH sa bhagavAnprItaH provAchArundhatIM tadA || 38||

upasarpasva dharmaj~ne yathApUrvamimAnRRiShIn |
prIto.asmi tava dharmaj~ne tapasA niyamena cha || 39||

tataH sa.ndarshayAmAsa svarUpaM bhagavAnharaH |
tato.abravIttadA tebhyastasyAstachcharitaM mahat || 40||

bhavadbhirhimavatpRRiShThe yattapaH samupArjitam |
asyAshcha yattapo viprA na samaM tanmataM mama || 41||

anayA hi tapasvinyA tapastaptaM sudushcharam |
anashnantyA pachantyA cha samA dvAdasha pAritAH || 42||

tataH provAcha bhagavA.nstAmevArundhatIM punaH |
varaM vRRiNIShva kalyANi yatte.abhilaShitaM hRRidi || 43||

sAbravItpRRithutAmrAkShI devaM saptarShisa.nsadi |
bhagavAnyadi me prItastIrthaM syAdidamuttamam || 44||

siddhadevarShidayitaM nAmnA badarapAchanam || 44||

tathAsmindevadevesha trirAtramuShitaH shuchiH |
prApnuyAdupavAsena phalaM dvAdashavArShikam || 45||

evamastviti tAM choktvA haro yAtastadA divam || 45||

RRiShayo vismayaM jagmustAM dRRiShTvA chApyarundhatIm |
ashrAntAM chAvivarNAM cha kShutpipAsAsahAM satIm || 46||

evaM siddhiH parA prAptA arundhatyA vishuddhayA |
yathA tvayA mahAbhAge madarthaM sa.nshitavrate || 47||

visheSho hi tvayA bhadre vrate hyasminsamarpitaH |
tathA chedaM dadAmyadya niyamena sutoShitaH || 48||

visheShaM tava kalyANi prayachChAmi varaM vare |
arundhatyA varastasyA yo datto vai mahAtmanA || 49||

tasya chAhaM prasAdena tava kalyANi tejasA |
pravakShyAmyaparaM bhUyo varamatra yathAvidhi || 50||

yastvekAM rajanIM tIrthe vatsyate susamAhitaH |
sa snAtvA prApsyate lokAndehanyAsAchcha durlabhAn || 51||

ityuktvA bhagavAndevaH sahasrAkShaH pratApavAn |
sruchAvatIM tataH puNyAM jagAma tridivaM punaH || 52||

gate vajradhare rAja.nstatra varShaM papAta ha |
puShpANAM bharatashreShTha divyAnAM divyagandhinAm || 53||

nedurdundubhayashchApi samantAtsumahAsvanAH |
mArutashcha vavau yuktyA puNyagandho vishAM pate || 54||

utsRRijya tu shubhaM dehaM jagAmendrasya bhAryatAm |
tapasogreNa sA labdhvA tena reme sahAchyuta || 55||

janamejaya uvAcha||

kA tasyA bhagavanmAtA kva sa.nvRRiddhA cha shobhanA |
shrotumichChAmyahaM brahmanparaM kautUhalaM hi me || 56||

vaishampAyana uvAcha||

bhAradvAjasya viprarSheH skannaM reto mahAtmanaH |
dRRiShTvApsarasamAyAntIM ghRRitAchIM pRRithulochanAm || 57||

sa tu jagrAha tadretaH kareNa japatAM varaH |
tadAvapatparNapuTe tatra sA sambhavachChubhA || 58||

tasyAstu jAtakarmAdi kRRitvA sarvaM tapodhanaH |
nAma chAsyAH sa kRRitavAnbhAradvAjo mahAmuniH || 59||

sruchAvatIti dharmAtmA tadarShigaNasa.nsadi |
sa cha tAmAshrame nyasya jagAma himavadvanam || 60||

tatrApyupaspRRishya mahAnubhAvo  vasUni dattvA cha mahAdvijebhyaH |
jagAma tIrthaM susamAhitAtmA  shakrasya vRRiShNipravarastadAnIm || 61||

\hrule

\medskip
                  48
\medskip

vaishampAyana uvAcha||

indratIrthaM tato gatvA yadUnAM pravaro balI |
viprebhyo dhanaratnAni dadau snAtvA yathAvidhi || 1||

tatra hyamararAjo.asAvIje kratushatena ha |
bRRihaspateshcha deveshaH pradadau vipulaM dhanam || 2||

nirargalAnsajArUthyAnsarvAnvividhadakShiNAn |
AjahAra kratU.nstatra yathoktAnvedapAragaiH || 3||

tAnkratUnbharatashreShTha shatakRRitvo mahAdyutiH |
pUrayAmAsa vidhivattataH khyAtaH shatakratuH || 4||

tasya nAmnA cha tattIrthaM shivaM puNyaM sanAtanam |
indratIrthamiti khyAtaM sarvapApapramochanam || 5||

upaspRRishya cha tatrApi vidhivanmusalAyudhaH |
brAhmaNAnpUjayitvA cha pAnAchChAdanabhojanaiH || 6||

shubhaM tIrthavaraM tasmAdrAmatIrthaM jagAma ha || 6||

yatra rAmo mahAbhAgo bhArgavaH sumahAtapAH |
asakRRitpRRithivIM sarvAM hatakShatriyapu~NgavAm || 7||

upAdhyAyaM puraskRRitya kashyapaM munisattamam |
ayajadvAjapeyena so.ashvamedhashatena cha || 8||

pradadau dakShiNArthaM cha pRRithivIM vai sasAgarAm || 8||

rAmo dattvA dhanaM tatra dvijebhyo janamejaya |
upaspRRishya yathAnyAyaM pUjayitvA tathA dvijAn || 9||

puNye tIrthe shubhe deshe vasu dattvA shubhAnanaH |
munI.nshchaivAbhivAdyAtha yamunAtIrthamAgamat || 10||

yatrAnayAmAsa tadA rAjasUyaM mahIpate |
putro.aditermahAbhAgo varuNo vai sitaprabhaH || 11||

tatra nirjitya sa~NgrAme mAnuShAndaivatA.nstathA |
varaM kratuM samAjahre varuNaH paravIrahA || 12||

tasminkratuvare vRRitte sa~NgrAmaH samajAyata |
devAnAM dAnavAnAM cha trailokyasya kShayAvahaH || 13||

rAjasUye kratushreShThe nivRRitte janamejaya |
jAyate sumahAghoraH sa~NgrAmaH kShatriyAnprati || 14||

sIrAyudhastadA rAmastasmi.nstIrthavare tadA |
tatra snAtvA cha dattvA cha dvijebhyo vasu mAdhavaH || 15||

vanamAlI tato hRRiShTaH stUyamAno dvijAtibhiH |
tasmAdAdityatIrthaM cha jagAma kamalekShaNaH || 16||

yatreShTvA bhagavA~njyotirbhAskaro rAjasattama |
jyotiShAmAdhipatyaM cha prabhAvaM chAbhyapadyata || 17||

tasyA nadyAstu tIre vai sarve devAH savAsavAH |
vishvedevAH samaruto gandharvApsarasashcha ha || 18||

dvaipAyanaH shukashchaiva kRRiShNashcha madhusUdanaH |
yakShAshcha rAkShasAshchaiva pishAchAshcha vishAM pate || 19||

ete chAnye cha bahavo yogasiddhAH sahasrashaH |
tasmi.nstIrthe sarasvatyAH shive puNye parantapa || 20||

tatra hatvA purA viShNurasurau madhukaiTabhau |
Apluto bharatashreShTha tIrthapravara uttame || 21||

dvaipAyanashcha dharmAtmA tatraivAplutya bhArata |
samprAptaH paramaM yogaM siddhiM cha paramAM gataH || 22||

asito devalashchaiva tasminneva mahAtapAH |
paramaM yogamAsthAya RRiShiryogamavAptavAn || 23||

\hrule

\medskip
              jaigIShavyopAkhyAnam.h
                  49
\medskip

vaishampAyana uvAcha||

tasminneva tu dharmAtmA vasati sma tapodhanaH |
gArhasthyaM dharmamAsthAya asito devalaH purA || 1||

dharmanityaH shuchirdAnto nyastadaNDo mahAtapAH |
karmaNA manasA vAchA samaH sarveShu jantuShu || 2||

akrodhano mahArAja tulyanindApriyApriyaH |
kA~nchane loShTake chaiva samadarshI mahAtapAH || 3||

devatAH pUjayannityamatithI.nshcha dvijaiH saha |
brahmacharyarato nityaM sadA dharmaparAyaNaH || 4||

tato.abhyetya mahArAja yogamAsthAya bhikShukaH |
jaigIShavyo munirdhImA.nstasmi.nstIrthe samAhitaH || 5||

devalasyAshrame rAjannyavasatsa mahAdyutiH |
yoganityo mahArAja siddhiM prApto mahAtapAH || 6||

taM tatra vasamAnaM tu jaigIShavyaM mahAmunim |
devalo darshayanneva naivAyu~njata dharmataH || 7||

evaM tayormahArAja dIrghakAlo vyatikramat |
jaigIShavyaM muniM chaiva na dadarshAtha devalaH || 8||

AhArakAle matimAnparivrADjanamejaya |
upAtiShThata dharmaj~no bhaikShakAle sa devalam || 9||

sa dRRiShTvA bhikShurUpeNa prAptaM tatra mahAmunim |
gauravaM paramaM chakre prItiM cha vipulAM tathA || 10||

devalastu yathAshakti pUjayAmAsa bhArata |
RRiShidRRiShTena vidhinA samA bahvyaH samAhitaH || 11||

kadAchittasya nRRipate devalasya mahAtmanaH |
chintA sumahatI jAtA muniM dRRiShTvA mahAdyutim || 12||

samAstu samatikrAntA bahvyaH pUjayato mama |
na chAyamalaso bhikShurabhyabhAShata ki~nchana || 13||

evaM vigaNayanneva sa jagAma mahodadhim |
antarikShacharaH shrImAnkalashaM gRRihya devalaH || 14||

gachChanneva sa dharmAtmA samudraM saritAM patim |
jaigIShavyaM tato.apashyadgataM prAgeva bhArata || 15||

tataH savismayashchintAM jagAmAthAsitaH prabhuH |
kathaM bhikShurayaM prAptaH samudre snAta eva cha || 16||

ityevaM chintayAmAsa maharShirasitastadA |
snAtvA samudre vidhivachChuchirjapyaM jajApa ha || 17||

kRRitajapyAhnikaH shrImAnAshramaM cha jagAma ha |
kalashaM jalapUrNaM vai gRRihItvA janamejaya || 18||

tataH sa pravishanneva svamAshramapadaM muniH |
AsInamAshrame tatra jaigIShavyamapashyata || 19||

na vyAharati chaivainaM jaigIShavyaH katha~nchana |
kAShThabhUto.a.ashramapade vasati sma mahAtapAH || 20||

taM dRRiShTvA chAplutaM toye sAgare sAgaropamam |
praviShTamAshramaM chApi pUrvameva dadarsha saH || 21||

asito devalo rAja.nshchintayAmAsa buddhimAn |
dRRiShTaH prabhAvaM tapaso jaigIShavyasya yogajam || 22||

chintayAmAsa rAjendra tadA sa munisattamaH |
mayA dRRiShTaH samudre cha Ashrame cha kathaM tvayam || 23||

evaM vigaNayanneva sa munirmantrapAragaH |
utpapAtAshramAttasmAdantarikShaM vishAM pate || 24||

jij~nAsArthaM tadA bhikShorjaigIShavyasya devalaH || 24||

so.antarikShacharAnsiddhAnsamapashyatsamAhitAn |
jaigIShavyaM cha taiH siddhaiH pUjyamAnamapashyata || 25||

tato.asitaH susa.nrabdho vyavasAyI dRRiDhavrataH |
apashyadvai divaM yAntaM jaigIShavyaM sa devalaH || 26||

tasmAchcha pitRRilokaM taM vrajantaM so.anvapashyata |
pitRRilokAchcha taM yAntaM yAmyaM lokamapashyata || 27||

tasmAdapi samutpatya somalokamabhiShTutam |
vrajantamanvapashyatsa jaigIShavyaM mahAmunim || 28||

lokAnsamutpatantaM cha shubhAnekAntayAjinAm |
tato.agnihotriNAM lokA.nstebhyashchApyutpapAta ha || 29||

darshaM cha paurNamAsaM cha ye yajanti tapodhanAH |
tebhyaH sa dadRRishe dhImA.NllokebhyaH pashuyAjinAm || 30||

vrajantaM lokamamalamapashyaddevapUjitam || 30||

chAturmAsyairbahuvidhairyajante ye tapodhanAH |
teShAM sthAnaM tathA yAntaM tathAgniShTomayAjinAm || 31||

agniShTutena cha tathA ye yajanti tapodhanAH |
tatsthAnamanusamprAptamanvapashyata devalaH || 32||

vAjapeyaM kratuvaraM tathA bahusuvarNakam |
Aharanti mahAprAj~nAsteShAM lokeShvapashyata || 33||

yajante puNDarIkeNa rAjasUyena chaiva ye |
teShAM lokeShvapashyachcha jaigIShavyaM sa devalaH || 34||

ashvamedhaM kratuvaraM naramedhaM tathaiva cha |
Aharanti narashreShThAsteShAM lokeShvapashyata || 35||

sarvamedhaM cha duShprApaM tathA sautrAmaNiM cha ye |
teShAM lokeShvapashyachcha jaigIShavyaM sa devalaH || 36||

dvAdashAhaishcha satrairye yajante vividhairnRRipa |
teShAM lokeShvapashyachcha jaigIShavyaM sa devalaH || 37||

mitrAvaruNayorlokAnAdityAnAM tathaiva cha |
salokatAmanuprAptamapashyata tato.asitaH || 38||

rudrANAM cha vasUnAM cha sthAnaM yachcha bRRihaspateH |
tAni sarvANyatItaM cha samapashyattato.asitaH || 39||

Aruhya cha gavAM lokaM prayAntaM brahmasatriNAm |
lokAnapashyadgachChantaM jaigIShavyaM tato.asitaH || 40||

trI.NllokAnaparAnvipramutpatantaM svatejasA |
pativratAnAM lokA.nshcha vrajantaM so.anvapashyata || 41||

tato munivaraM bhUyo jaigIShavyamathAsitaH |
nAnvapashyata yogasthamantarhitamari.ndama || 42||

so.achintayanmahAbhAgo jaigIShavyasya devalaH |
prabhAvaM suvratatvaM cha siddhiM yogasya chAtulAm || 43||

asito.apRRichChata tadA siddhA.NllokeShu sattamAn |
prayataH prA~njalirbhUtvA dhIrastAnbrahmasatriNaH || 44||

jaigIShavyaM na pashyAmi taM sha.nsata mahaujasam |
etadichChAmyahaM shrotuM paraM kautUhalaM hi me || 45||

siddhA UchuH||

shRRiNu devala bhUtArthaM sha.nsatAM no dRRiDhavrata |
jaigIShavyo gato lokaM shAshvataM brahmaNo.avyayam || 46||

sa shrutvA vachanaM teShAM siddhAnAM brahmasatriNAm |
asito devalastUrNamutpapAta papAta cha || 47||

tataH siddhAsta Uchurhi devalaM punareva ha |
na devala gatistatra tava gantuM tapodhana || 48||

brahmaNaH sadanaM vipra jaigIShavyo yadAptavAn || 48||

teShAM tadvachanaM shrutvA siddhAnAM devalaH punaH |
AnupUrvyeNa lokA.nstAnsarvAnavatatAra ha || 49||

svamAshramapadaM puNyamAjagAma pata~Ngavat |
pravishanneva chApashyajjaigIShavyaM sa devalaH || 50||

tato buddhyA vyagaNayaddevalo dharmayuktayA |
dRRiShTvA prabhAvaM tapaso jaigIShavyasya yogajam || 51||

tato.abravInmahAtmAnaM jaigIShavyaM sa devalaH |
vinayAvanato rAjannupasarpya mahAmunim || 52||

mokShadharmaM samAsthAtumichCheyaM bhagavannaham || 52||

tasya tadvachanaM shrutvA upadeshaM chakAra saH |
vidhiM cha yogasya paraM kAryAkAryaM cha shAstrataH || 53||

saMnyAsakRRitabuddhiM taM tato dRRiShTvA mahAtapAH |
sarvAshchAsya kriyAshchakre vidhidRRiShTena karmaNA || 54||

saMnyAsakRRitabuddhiM taM bhUtAni pitRRibhiH saha |
tato dRRiShTvA praruruduH ko.asmAnsa.nvibhajiShyati || 55||

devalastu vachaH shrutvA bhUtAnAM karuNaM tathA |
disho dasha vyAharatAM mokShaM tyaktuM mano dadhe || 56||

tatastu phalamUlAni pavitrANi cha bhArata |
puShpANyoShadhayashchaiva rorUyante sahasrashaH || 57||

punarno devalaH kShudro nUnaM Chetsyati durmatiH |
abhayaM sarvabhUtebhyo yo dattvA nAvabudhyate || 58||

tato bhUyo vyagaNayatsvabuddhyA munisattamaH |
mokShe gArhasthyadharme vA kiM nu shreyaskaraM bhavet || 59||

iti nishchitya manasA devalo rAjasattama |
tyaktvA gArhasthyadharmaM sa mokShadharmamarochayat || 60||

evamAdIni sa~nchintya devalo nishchayAttataH |
prAptavAnparamAM siddhiM paraM yogaM cha bhArata || 61||

tato devAH samAgamya bRRihaspatipurogamAH |
jaigIShavyaM tapashchAsya prasha.nsanti tapasvinaH || 62||

athAbravIdRRiShivaro devAnvai nAradastadA |
jaigIShavye tapo nAsti vismApayati yo.asitam || 63||

tameva.nvAdinaM dhIraM pratyUchuste divaukasaH |
maivamityeva sha.nsanto jaigIShavyaM mahAmunim || 64||

tatrApyupaspRRishya tato mahAtmA  dattvA cha vittaM halabhRRiddvijebhyaH |
avApya dharmaM paramAryakarmA  jagAma somasya mahatsa tIrtham || 65||

\hrule

\medskip
                  50
\medskip

vaishampAyana uvAcha||

yatrejivAnuDupatI rAjasUyena bhArata |
tasminvRRitte mahAnAsItsa~NgrAmastArakAmayaH || 1||

tatrApyupaspRRishya balo dattvA dAnAni chAtmavAn |
sArasvatasya dharmAtmA munestIrthaM jagAma ha || 2||

yatra dvAdashavArShikyAmanAvRRiShTyAM dvijottamAn |
vedAnadhyApayAmAsa purA sArasvato muniH || 3||

janamejaya uvAcha||

kathaM dvAdashavArShikyAmanAvRRiShTyAM tapodhanaH |
vedAnadhyApayAmAsa purA sArasvato muniH || 4||

vaishampAyana uvAcha||

AsItpUrvaM mahArAja munirdhImAnmahAtapAH |
dadhIcha iti vikhyAto brahmachArI jitendriyaH || 5||

tasyAtitapasaH shakro bibheti satataM vibho |
na sa lobhayituM shakyaH phalairbahuvidhairapi || 6||

pralobhanArthaM tasyAtha prAhiNotpAkashAsanaH |
divyAmapsarasaM puNyAM darshanIyAmalambusAm || 7||

tasya tarpayato devAnsarasvatyAM mahAtmanaH |
samIpato mahArAja sopAtiShThata bhAminI || 8||

tAM divyavapuShaM dRRiShTvA tasyarSherbhAvitAtmanaH |
retaH skannaM sarasvatyAM tatsA jagrAha nimnagA || 9||

kukShau chApyadadhaddRRiShTvA tadretaH puruSharShabha |
sA dadhAra cha taM garbhaM putrahetormahAnadI || 10||

suShuve chApi samaye putraM sA saritAM varA |
jagAma putramAdAya tamRRiShiM prati cha prabho || 11||

RRiShisa.nsadi taM dRRiShTvA sA nadI munisattamam |
tataH provAcha rAjendra dadatI putramasya tam || 12||

brahmarShe tava putro.ayaM tvadbhaktyA dhArito mayA || 12||

dRRiShTvA te.apsarasaM reto yatskannaM prAgalambusAm |
tatkukShiNA vai brahmarShe tvadbhaktyA dhRRitavatyaham || 13||

na vinAshamidaM gachChettvatteja iti nishchayAt |
pratigRRihNIShva putraM svaM mayA dattamaninditam || 14||

ityuktaH pratijagrAha prItiM chAvApa uttamAm |
mantravachchopajighrattaM mUrdhni premNA dvijottamaH || 15||

pariShvajya chiraM kAlaM tadA bharatasattama |
sarasvatyai varaM prAdAtprIyamANo mahAmuniH || 16||

vishve devAH sapitaro gandharvApsarasAM gaNAH |
tRRiptiM yAsyanti subhage tarpyamANAstavAmbhasA || 17||

ityuktvA sa tu tuShTAva vachobhirvai mahAnadIm |
prItaH paramahRRiShTAtmA yathAvachChRRiNu pArthiva || 18||

prasRRitAsi mahAbhAge saraso brahmaNaH purA |
jAnanti tvAM sarichChreShThe munayaH sa.nshitavratAH || 19||

mama priyakarI chApi satataM priyadarshane |
tasmAtsArasvataH putro mahA.nste varavarNini || 20||

tavaiva nAmnA prathitaH putraste lokabhAvanaH |
sArasvata iti khyAto bhaviShyati mahAtapAH || 21||

eSha dvAdashavArShikyAmanAvRRiShTyAM dvijarShabhAn |
sArasvato mahAbhAge vedAnadhyApayiShyati || 22||

puNyAbhyashcha saridbhyastvaM sadA puNyatamA shubhe |
bhaviShyasi mahAbhAge matprasAdAtsarasvati || 23||

evaM sA sa.nstutA tena varaM labdhvA mahAnadI |
putramAdAya muditA jagAma bharatarShabha || 24||

etasminneva kAle tu virodhe devadAnavaiH |
shakraH praharaNAnveShI lokA.nstrInvichachAra ha || 25||

na chopalebhe bhagavA~nshakraH praharaNaM tadA |
yadvai teShAM bhavedyogyaM vadhAya vibudhadviShAm || 26||

tato.abravItsurA~nshakro na me shakyA mahAsurAH |
RRite.asthibhirdadhIchasya nihantuM tridashadviShaH || 27||

tasmAdgatvA RRiShishreShTho yAchyatAM surasattamAH |
dadhIchAsthIni dehIti tairvadhiShyAmahe ripUn || 28||

sa devairyAchito.asthIni yatnAdRRiShivarastadA |
prANatyAgaM kuruShveti chakAraivAvichArayan || 29||

sa lokAnakShayAnprApto devapriyakarastadA || 29||

tasyAsthibhiratho shakraH samprahRRiShTamanAstadA |
kArayAmAsa divyAni nAnApraharaNAnyuta || 30||

vajrANi chakrANi gadA gurudaNDA.nshcha puShkalAn || 30||

sa hi tIvreNa tapasA sambhRRitaH paramarShiNA |
prajApatisutenAtha bhRRiguNA lokabhAvanaH || 31||

atikAyaH sa tejasvI lokasAravinirmitaH |
jaj~ne shailaguruH prA.nshurmahimnA prathitaH prabhuH || 32||

nityamudvijate chAsya tejasA pAkashAsanaH || 32||

tena vajreNa bhagavAnmantrayuktena bhArata |
bhRRishaM krodhavisRRiShTena brahmatejobhavena cha || 33||

daityadAnavavIrANAM jaghAna navatIrnava || 33||

atha kAle vyatikrAnte mahatyatibhaya~Nkare |
anAvRRiShTiranuprAptA rAjandvAdashavArShikI || 34||

tasyAM dvAdashavArShikyAmanAvRRiShTyAM maharShayaH |
vRRittyarthaM prAdravanrAjankShudhArtAH sarvatodisham || 35||

digbhyastAnpradrutAndRRiShTvA muniH sArasvatastadA |
gamanAya matiM chakre taM provAcha sarasvatI || 36||

na gantavyamitaH putra tavAhAramahaM sadA |
dAsyAmi matsyapravarAnuShyatAmiha bhArata || 37||

ityuktastarpayAmAsa sa pitR^IndevatAstathA |
AhAramakaronnityaM prANAnvedA.nshcha dhArayan || 38||

atha tasyAmatItAyAmanAvRRiShTyAM maharShayaH |
anyonyaM paripaprachChuH punaH svAdhyAyakAraNAt || 39||

teShAM kShudhAparItAnAM naShTA vedA vidhAvatAm |
sarveShAmeva rAjendra na kashchitpratibhAnavAn || 40||

atha kashchidRRiShisteShAM sArasvatamupeyivAn |
kurvANaM sa.nshitAtmAnaM svAdhyAyamRRiShisattamam || 41||

sa gatvAchaShTa tebhyashcha sArasvatamatiprabham |
svAdhyAyamamaraprakhyaM kurvANaM vijane jane || 42||

tataH sarve samAjagmustatra rAjanmaharShayaH |
sArasvataM munishreShThamidamUchuH samAgatAH || 43||

asmAnadhyApayasveti tAnuvAcha tato muniH |
shiShyatvamupagachChadhvaM vidhivadbho mametyuta || 44||

tato.abravIdRRiShigaNo bAlastvamasi putraka |
sa tAnAha na me dharmo nashyediti punarmunIn || 45||

yo hyadharmeNa vibrUyAdgRRihNIyAdvApyadharmataH |
mriyatAM tAvubhau kShipraM syAtAM vA vairiNAvubhau || 46||

na hAyanairna palitairna vittena na bandhubhiH |
RRiShayashchakrire dharmaM yo.anUchAnaH sa no mahAn || 47||

etachChrutvA vachastasya munayaste vidhAnataH |
tasmAdvedAnanuprApya punardharmaM prachakrire || 48||

ShaShTirmunisahasrANi shiShyatvaM pratipedire |
sArasvatasya viprarShervedasvAdhyAyakAraNAt || 49||

muShTiM muShTiM tataH sarve darbhANAM te.abhyupAharan |
tasyAsanArthaM viprarSherbAlasyApi vashe sthitAH || 50||

tatrApi dattvA vasu rauhiNeyo  mahAbalaH keshavapUrvajo.atha |
jagAma tIrthaM muditaH krameNa  khyAtaM mahadvRRiddhakanyA sma yatra || 51||

\hrule

\medskip
              vRRiddhakanyopAkhyAnam.h
                  51
\medskip

janamejaya uvAcha||

kathaM kumArI bhagava.nstapoyuktA hyabhUtpurA |
kimarthaM cha tapastepe ko vAsyA niyamo.abhavat || 1||

suduShkaramidaM brahma.nstvattaH shrutamanuttamam |
AkhyAhi tattvamakhilaM yathA tapasi sA sthitA || 2||

vaishampAyana uvAcha||

RRiShirAsInmahAvIryaH kuNirgArgyo mahAyashAH |
sa taptvA vipulaM rAja.nstapo vai tapatAM varaH || 3||

mAnasIM sa sutAM subhrUM samutpAditavAnvibhuH || 3||

tAM cha dRRiShTvA bhRRishaM prItaH kuNirgArgyo mahAyashAH |
jagAma tridivaM rAjansantyajyeha kalevaram || 4||

subhrUH sA hyatha kalyANI puNDarIkanibhekShaNA |
mahatA tapasogreNa kRRitvAshramamaninditA || 5||

upavAsaiH pUjayantI pitR^IndevA.nshcha sA purA |
tasyAstu tapasogreNa mahAnkAlo.atyagAnnRRipa || 6||

sA pitrA dIyamAnApi bhartre naichChadaninditA |
AtmanaH sadRRishaM sA tu bhartAraM nAnvapashyata || 7||

tataH sA tapasogreNa pIDayitvAtmanastanum |
pitRRidevArchanaratA babhUva vijane vane || 8||

sAtmAnaM manyamAnApi kRRitakRRityaM shramAnvitA |
vArddhakena cha rAjendra tapasA chaiva karshitA || 9||

sA nAshakadyadA gantuM padAtpadamapi svayam |
chakAra gamane buddhiM paralokAya vai tadA || 10||

moktukAmAM tu tAM dRRiShTvA sharIraM nArado.abravIt |
asa.nskRRitAyAH kanyAyAH kuto lokAstavAnaghe || 11||

evaM hi shrutamasmAbhirdevaloke mahAvrate |
tapaH paramakaM prAptaM na tu lokAstvayA jitAH || 12||

tannAradavachaH shrutvA sAbravIdRRiShisa.nsadi |
tapaso.ardhaM prayachChAmi pANigrAhasya sattamAH || 13||

ityukte chAsyA jagrAha pANiM gAlavasambhavaH |
RRiShiH prAkShRRi~NgavAnnAma samayaM chedamabravIt || 14||

samayena tavAdyAhaM pANiM sprakShyAmi shobhane |
yadyekarAtraM vastavyaM tvayA saha mayeti ha || 15||

tatheti sA pratishrutya tasmai pANiM dadau tadA |
chakre cha pANigrahaNaM tasyodvAhaM cha gAlaviH || 16||

sA rAtrAvabhavadrAja.nstaruNI devavarNinI |
divyAbharaNavastrA cha divyasraganulepanA || 17||

tAM dRRiShTvA gAlaviH prIto dIpayantImivAtmanA |
uvAsa cha kShapAmekAM prabhAte sAbravIchcha tam || 18||

yastvayA samayo vipra kRRito me tapatAM vara |
tenoShitAsmi bhadraM te svasti te.astu vrajAmyaham || 19||

sAnuj~nAtAbravIdbhUyo yo.asmi.nstIrthe samAhitaH |
vatsyate rajanImekAM tarpayitvA divaukasaH || 20||

chatvAri.nshatamaShTau cha dve chAShTau samyagAcharet |
yo brahmacharyaM varShANi phalaM tasya labheta saH || 21||

evamuktvA tataH sAdhvI dehaM tyaktvA divaM gatA || 21||

RRiShirapyabhavaddInastasyA rUpaM vichintayan |
samayena tapo.ardhaM cha kRRichChrAtpratigRRihItavAn || 22||

sAdhayitvA tadAtmAnaM tasyAH sa gatimanvayAt |
duHkhito bharatashreShTha tasyA rUpabalAtkRRitaH || 23||

etatte vRRiddhakanyAyA vyAkhyAtaM charitaM mahat || 23||

tatrasthashchApi shushrAva hataM shalyaM halAyudhaH |
tatrApi dattvA dAnAni dvijAtibhyaH parantapa || 24||

shushocha shalyaM sa~NgrAme nihataM pANDavaistadA || 24||

samantapa~nchakadvArAttato niShkramya mAdhavaH |
paprachCharShigaNAnrAmaH kurukShetrasya yatphalam || 25||

te pRRiShTA yadusiMhena kurukShetraphalaM vibho |
samAchakhyurmahAtmAnastasmai sarvaM yathAtatham || 26||

\hrule

\medskip
                  52
\medskip

RRiShaya UchuH||

prajApateruttaravediruchyate  sanAtanA rAma samantapa~nchakam |
samIjire yatra purA divaukaso  vareNa satreNa mahAvarapradAH || 1||

purA cha rAjarShivareNa dhImatA  bahUni varShANyamitena tejasA |
prakRRiShTametatkuruNA mahAtmanA  tataH kurukShetramitIha paprathe || 2||

rAma uvAcha||

kimarthaM kuruNA kRRiShTaM kShetrametanmahAtmanA |
etadichChAmyahaM shrotuM kathyamAnaM tapodhanAH || 3||

RRiShaya UchuH||

purA kila kuruM rAma kRRiShantaM satatotthitam |
abhyetya shakrastridivAtparyapRRichChata kAraNam || 4||

kimidaM vartate rAjanprayatnena pareNa cha |
rAjarShe kimabhipretaM yeneyaM kRRiShyate kShitiH || 5||

kururuvAcha||

iha ye puruShAH kShetre mariShyanti shatakrato |
te gamiShyanti sukRRitA.NllokAnpApavivarjitAn || 6||

avahasya tataH shakro jagAma tridivaM prabhuH |
rAjarShirapyanirviNNaH karShatyeva vasundharAm || 7||

AgamyAgamya chaivainaM bhUyo bhUyo.avahasya cha |
shatakraturanirviNNaM pRRiShTvA pRRiShTvA jagAma ha || 8||

yadA tu tapasogreNa chakarSha vasudhAM nRRipaH |
tataH shakro.abravIddevAnrAjarSheryachchikIrShitam || 9||

tachChrutvA chAbruvandevAH sahasrAkShamidaM vachaH |
vareNa chChandyatAM shakra rAjarShiryadi shakyate || 10||

yadi hyatra pramItA vai svargaM gachChanti mAnavAH |
asmAnaniShTvA kratubhirbhAgo no na bhaviShyati || 11||

Agamya cha tataH shakrastadA rAjarShimabravIt |
alaM khedena bhavataH kriyatAM vachanaM mama || 12||

mAnavA ye nirAhArA dehaM tyakShyantyatandritAH |
yudhi vA nihatAH samyagapi tiryaggatA nRRipa || 13||

te svargabhAjo rAjendra bhavantviti mahAmate |
tathAstviti tato rAjA kuruH shakramuvAcha ha || 14||

tatastamabhyanuj~nApya prahRRiShTenAntarAtmanA |
jagAma tridivaM bhUyaH kShipraM balaniShUdanaH || 15||

evametadyadushreShTha kRRiShTaM rAjarShiNA purA |
shakreNa chApyanuj~nAtaM puNyaM prANAnvimu~nchatAm || 16||

api chAtra svayaM shakro jagau gAthAM surAdhipaH |
kurukShetre nibaddhAM vai tAM shRRiNuShva halAyudha || 17||

pA.nsavo.api kurukShetrAdvAyunA samudIritAH |
api duShkRRitakarmANaM nayanti paramAM gatim || 18||

surarShabhA brAhmaNasattamAshcha  tathA nRRigAdyA naradevamukhyAH |
iShTvA mahArhaiH kratubhirnRRisiMha  saMnyasya dehAnsugatiM prapannAH || 19||

tarantukArantukayoryadantaraM  rAmahradAnAM cha machakrukasya |
etatkurukShetrasamantapa~nchakaM  prajApateruttaravediruchyate || 20||

shivaM mahatpuNyamidaM divaukasAM  susaMmataM svargaguNaiH samanvitam |
atashcha sarve.api vasundharAdhipA  hatA gamiShyanti mahAtmanAM gatim || 21||

\hrule

\medskip
                  53
\medskip

vaishampAyana uvAcha||

kurukShetraM tato dRRiShTvA dattvA dAyA.nshcha sAtvataH |
AshramaM sumahaddivyamagamajjanamejaya || 1||

madhUkAmravanopetaM plakShanyagrodhasa~Nkulam |
chiribilvayutaM puNyaM panasArjunasa~Nkulam || 2||

taM dRRiShTvA yAdavashreShThaH pravaraM puNyalakShaNam |
paprachCha tAnRRiShInsarvAnkasyAshramavarastvayam || 3||

te tu sarve mahAtmAnamUchU rAjanhalAyudham |
shRRiNu vistarato rAma yasyAyaM pUrvamAshramaH || 4||

atra viShNuH purA devastaptavA.nstapa uttamam |
atrAsya vidhivadyaj~nAH sarve vRRittAH sanAtanAH || 5||

atraiva brAhmaNI siddhA kaumArabrahmachAriNI |
yogayuktA divaM yAtA tapaHsiddhA tapasvinI || 6||

babhUva shrImatI rAja~nshANDilyasya mahAtmanaH |
sutA dhRRitavratA sAdhvI niyatA brahmachAriNI || 7||

sA tu prApya paraM yogaM gatA svargamanuttamam |
bhuktvAshrame.ashvamedhasya phalaM phalavatAM shubhA || 8||

gatA svargaM mahAbhAgA pUjitA niyatAtmabhiH || 8||

abhigamyAshramaM puNyaM dRRiShTvA cha yadupu~NgavaH |
RRiShI.nstAnabhivAdyAtha pArshve himavato.achyutaH || 9||

skandhAvArANi sarvANi nivartyAruruhe.achalam || 9||

nAtidUraM tato gatvA nagaM tAladhvajo balI |
puNyaM tIrthavaraM dRRiShTvA vismayaM paramaM gataH || 10||

prabhavaM cha sarasvatyAH plakShaprasravaNaM balaH |
samprAptaH kArapachanaM tIrthapravaramuttamam || 11||

halAyudhastatra chApi dattvA dAnaM mahAbalaH |
AplutaH salile shIte tasmAchchApi jagAma ha || 12||

AshramaM paramaprIto mitrasya varuNasya cha || 12||

indro.agniraryamA chaiva yatra prAkprItimApnuvan |
taM deshaM kArapachanAdyamunAyAM jagAma ha || 13||

snAtvA tatrApi dharmAtmA parAM tuShTimavApya cha |
RRiShibhishchaiva siddhaishcha sahito vai mahAbalaH || 14||

upaviShTaH kathAH shubhrAH shushrAva yadupu~NgavaH || 14||

tathA tu tiShThatAM teShAM nArado bhagavAnRRiShiH |
AjagAmAtha taM deshaM yatra rAmo vyavasthitaH || 15||

jaTAmaNDalasa.nvItaH svarNachIrI mahAtapAH |
hemadaNDadharo rAjankamaNDaludharastathA || 16||

kachChapIM sukhashabdAM tAM gRRihya vINAM manoramAm |
nRRitye gIte cha kushalo devabrAhmaNapUjitaH || 17||

prakartA kalahAnAM cha nityaM cha kalahapriyaH |
taM deshamagamadyatra shrImAnrAmo vyavasthitaH || 18||

pratyutthAya tu te sarve pUjayitvA yatavratam |
devarShiM paryapRRichChanta yathAvRRittaM kurUnprati || 19||

tato.asyAkathayadrAjannAradaH sarvadharmavit |
sarvameva yathAvRRittamatItaM kurusa~NkShayam || 20||

tato.abravIdrauhiNeyo nAradaM dInayA girA |
kimavasthaM tu tatkShatraM ye cha tatrAbhavannRRipAH || 21||

shrutametanmayA pUrvaM sarvameva tapodhana |
vistarashravaNe jAtaM kautUhalamatIva me || 22||

nArada uvAcha||

pUrvameva hato bhIShmo droNaH sindhupatistathA |
hato vaikartanaH karNaH putrAshchAsya mahArathAH || 23||

bhUrishravA rauhiNeya madrarAjashcha vIryavAn |
ete chAnye cha bahavastatra tatra mahAbalAH || 24||

priyAnprANAnparityajya priyArthaM kauravasya vai |
rAjAno rAjaputrAshcha samareShvanivartinaH || 25||

ahatA.nstu mahAbAho shRRiNu me tatra mAdhava |
dhArtarAShTrabale sheShAH kRRipo bhojashcha vIryavAn || 26||

ashvatthAmA cha vikrAnto bhagnasainyA disho gatAH || 26||

duryodhano hate sainye pradruteShu kRRipAdiShu |
hradaM dvaipAyanaM nAma vivesha bhRRishaduHkhitaH || 27||

shayAnaM dhArtarAShTraM tu stambhite salile tadA |
pANDavAH saha kRRiShNena vAgbhirugrAbhirArdayan || 28||

sa tudyamAno balavAnvAgbhI rAma samantataH |
utthitaH prAgghradAdvIraH pragRRihya mahatIM gadAm || 29||

sa chApyupagato yuddhaM bhImena saha sAmpratam |
bhaviShyati cha tatsadyastayo rAma sudAruNam || 30||

yadi kautUhalaM te.asti vraja mAdhava mA chiram |
pashya yuddhaM mahAghoraM shiShyayoryadi manyase || 31||

vaishampAyana uvAcha||

nAradasya vachaH shrutvA tAnabhyarchya dvijarShabhAn |
sarvAnvisarjayAmAsa ye tenAbhyAgatAH saha || 32||

gamyatAM dvArakAM cheti so.anvashAdanuyAyinaH || 32||

so.avatIryAchalashreShThAtplakShaprasravaNAchChubhAt |
tataH prItamanA rAmaH shrutvA tIrthaphalaM mahat || 33||

viprANAM saMnidhau shlokamagAyadidamachyutaH || 33||

sarasvatIvAsasamA kuto ratiH  sarasvatIvAsasamAH kuto guNAH |
sarasvatIM prApya divaM gatA janAH  sadA smariShyanti nadIM sarasvatIm || 34||

sarasvatI sarvanadIShu puNyA  sarasvatI lokasukhAvahA sadA |
sarasvatIM prApya janAH suduShkRRitAH  sadA na shochanti paratra cheha cha || 35||

tato muhurmuhuH prItyA prekShamANaH sarasvatIm |
hayairyuktaM rathaM shubhramAtiShThata parantapaH || 36||

sa shIghragAminA tena rathena yadupu~NgavaH |
didRRikShurabhisamprAptaH shiShyayuddhamupasthitam || 37||

\hrule

\medskip
              gadAyuddhaparva
                  54
\medskip

vaishampAyana uvAcha||

evaM tadabhavadyuddhaM tumulaM janamejaya |
yatra duHkhAnvito rAjA dhRRitarAShTro.abravIdidam || 1||

rAmaM saMnihitaM dRRiShTvA gadAyuddha upasthite |
mama putraH kathaM bhImaM pratyayudhyata sa~njaya || 2||

sa~njaya uvAcha||

rAmasAMnidhyamAsAdya putro duryodhanastava |
yuddhakAmo mahAbAhuH samahRRiShyata vIryavAn || 3||

dRRiShTvA lA~NgalinaM rAjA pratyutthAya cha bhArata |
prItyA paramayA yukto yudhiShThiramathAbravIt || 4||

samantapa~nchakaM kShipramito yAma vishAM pate |
prathitottaravedI sA devaloke prajApateH || 5||

tasminmahApuNyatame trailokyasya sanAtane |
sa~NgrAme nidhanaM prApya dhruvaM svargo bhaviShyati || 6||

tathetyuktvA mahArAja kuntIputro yudhiShThiraH |
samantapa~nchakaM vIraH prAyAdabhimukhaH prabhuH || 7||

tato duryodhano rAjA pragRRihya mahatIM gadAm |
padbhyAmamarShAddyutimAnagachChatpANDavaiH saha || 8||

tathA yAntaM gadAhastaM varmaNA chApi da.nshitam |
antarikShagatA devAH sAdhu sAdhvityapUjayan || 9||

vAtikAshcha narA ye.atra dRRiShTvA te harShamAgatAH || 9||

sa pANDavaiH parivRRitaH kururAjastavAtmajaH |
mattasyeva gajendrasya gatimAsthAya so.avrajat || 10||

tataH sha~NkhaninAdena bherINAM cha mahAsvanaiH |
siMhanAdaishcha shUrANAM dishaH sarvAH prapUritAH || 11||

pratIchyabhimukhaM deshaM yathoddiShTaM sutena te |
gatvA cha taiH parikShiptaM samantAtsarvatodisham || 12||

dakShiNena sarasvatyAH svayanaM tIrthamuttamam |
tasmindeshe tvaniriNe tatra yuddhamarochayan || 13||

tato bhImo mahAkoTiM gadAM gRRihyAtha varmabhRRit |
bibhradrUpaM mahArAja sadRRishaM hi garutmataH || 14||

avabaddhashirastrANaH sa~Nkhye kA~nchanavarmabhRRit |
rarAja rAjanputraste kA~nchanaH shailarADiva || 15||

varmabhyAM sa.nvRRitau vIrau bhImaduryodhanAvubhau |
sa.nyuge cha prakAshete sa.nrabdhAviva ku~njarau || 16||

raNamaNDalamadhyasthau bhrAtarau tau nararShabhau |
ashobhetAM mahArAja chandrasUryAvivoditau || 17||

tAvanyonyaM nirIkShetAM kruddhAviva mahAdvipau |
dahantau lochanai rAjanparasparavadhaiShiNau || 18||

samprahRRiShTamanA rAjangadAmAdAya kauravaH |
sRRikkiNI sa.nlihanrAjankrodharaktekShaNaH shvasan || 19||

tato duryodhano rAjA gadAmAdAya vIryavAn |
bhImasenamabhiprekShya gajo gajamivAhvayat || 20||

adrisAramayIM bhImastathaivAdAya vIryavAn |
AhvayAmAsa nRRipatiM siMhaH siMhaM yathA vane || 21||

tAvudyatagadApANI duryodhanavRRikodarau |
sa.nyuge sma prakAshete girI sashikharAviva || 22||

tAvubhAvabhisa~NkruddhAvubhau bhImaparAkramau |
ubhau shiShyau gadAyuddhe rauhiNeyasya dhImataH || 23||

ubhau sadRRishakarmANau yamavAsavayoriva |
tathA sadRRishakarmANau varuNasya mahAbalau || 24||

vAsudevasya rAmasya tathA vaishravaNasya cha |
sadRRishau tau mahArAja madhukaiTabhayoryudhi || 25||

ubhau sadRRishakarmANau raNe sundopasundayoH |
tathaiva kAlasya samau mRRityoshchaiva parantapau || 26||

anyonyamabhidhAvantau mattAviva mahAdvipau |
vAshitAsa~Ngame dRRiptau sharadIva madotkaTau || 27||

mattAviva jigIShantau mAta~Ngau bharatarShabhau |
ubhau krodhaviShaM dIptaM vamantAvuragAviva || 28||

anyonyamabhisa.nrabdhau prekShamANAvari.ndamau |
ubhau bharatashArdUlau vikrameNa samanvitau || 29||

siMhAviva durAdharShau gadAyuddhe parantapau |
nakhadaMShTrAyudhau vIrau vyAghrAviva durutsahau || 30||

prajAsaMharaNe kShubdhau samudrAviva dustarau |
lohitA~NgAviva kruddhau pratapantau mahArathau || 31||

rashmimantau mahAtmAnau dIptimantau mahAbalau |
dadRRishAte kurushreShThau kAlasUryAvivoditau || 32||

vyAghrAviva susa.nrabdhau garjantAviva toyadau |
jahRRiShAte mahAbAhU siMhau kesariNAviva || 33||

gajAviva susa.nrabdhau jvalitAviva pAvakau |
dadRRishustau mahAtmAnau sashRRi~NgAviva parvatau || 34||

roShAtprasphuramANoShThau nirIkShantau parasparam |
tau sametau mahAtmAnau gadAhastau narottamau || 35||

ubhau paramasaMhRRiShTAvubhau paramasaMmatau |
sadashvAviva heShantau bRRiMhantAviva ku~njarau || 36||

vRRiShabhAviva garjantau duryodhanavRRikodarau |
daityAviva balonmattau rejatustau narottamau || 37||

tato duryodhano rAjannidamAha yudhiShThiram |
sRRi~njayaiH saha tiShThantaM tapantamiva bhAskaram || 38||

idaM vyavasitaM yuddhaM mama bhImasya chobhayoH |
upopaviShTAH pashyadhvaM vimardaM nRRipasattamAH || 39||

tataH samupaviShTaM tatsumahadrAjamaNDalam |
virAjamAnaM dadRRishe divIvAdityamaNDalam || 40||

teShAM madhye mahAbAhuH shrImAnkeshavapUrvajaH |
upaviShTo mahArAja pUjyamAnaH samantataH || 41||

shushubhe rAjamadhyastho nIlavAsAH sitaprabhaH |
nakShatrairiva sampUrNo vRRito nishi nishAkaraH || 42||

tau tathA tu mahArAja gadAhastau durAsadau |
anyonyaM vAgbhirugrAbhistakShamANau vyavasthitau || 43||

apriyANi tato.anyonyamuktvA tau kurupu~Ngavau |
udIkShantau sthitau vIrau vRRitrashakrAvivAhave || 44||

\hrule

\medskip
                  55
\medskip

vaishampAyana uvAcha||

tato vAgyuddhamabhavattumulaM janamejaya |
yatra duHkhAnvito rAjA dhRRitarAShTro.abravIdidam || 1||

dhigastu khalu mAnuShyaM yasya niShTheyamIdRRishI |
ekAdashachamUbhartA yatra putro mamAbhibhUH || 2||

Aj~nApya sarvAnnRRipatInbhuktvA chemAM vasundharAm |
gadAmAdAya vegena padAtiH prasthito raNam || 3||

bhUtvA hi jagato nAtho hyanAtha iva me sutaH |
gadAmudyamya yo yAti kimanyadbhAgadheyataH || 4||

aho duHkhaM mahatprAptaM putreNa mama sa~njaya |
evamuktvA sa duHkhArto virarAma janAdhipaH || 5||

sa~njaya uvAcha||

sa meghaninado harShAdvinadanniva govRRiShaH |
AjuhAva tataH pArthaM yuddhAya yudhi vIryavAn || 6||

bhImamAhvayamAne tu kururAje mahAtmani |
prAdurAsansughorANi rUpANi vividhAnyuta || 7||

vavurvAtAH sanirghAtAH pA.nsuvarShaM papAta cha |
babhUvushcha dishaH sarvAstimireNa samAvRRitAH || 8||

mahAsvanAH sanirghAtAstumulA romaharShaNAH |
petustatholkAH shatashaH sphoTayantyo nabhastalam || 9||

rAhushchAgrasadAdityamaparvaNi vishAM pate |
chakampe cha mahAkampaM pRRithivI savanadrumA || 10||

rUkShAshcha vAtAH pravavurnIchaiH sharkaravarShiNaH |
girINAM shikharANyeva nyapatanta mahItale || 11||

mRRigA bahuvidhAkArAH sampatanti disho dasha |
dIptAH shivAshchApyanadanghorarUpAH sudAruNAH || 12||

nirghAtAshcha mahAghorA babhUvU romaharShaNAH |
dIptAyAM dishi rAjendra mRRigAshchAshubhavAdinaH || 13||

udapAnagatAshchApo vyavardhanta samantataH |
asharIrA mahAnAdAH shrUyante sma tadA nRRipa || 14||

evamAdIni dRRiShTvAtha nimittAni vRRikodaraH |
uvAcha bhrAtaraM jyeShThaM dharmarAjaM yudhiShThiram || 15||

naiSha shakto raNe jetuM mandAtmA mAM suyodhanaH |
adya krodhaM vimokShyAmi nigUDhaM hRRidaye chiram || 16||

suyodhane kauravendre khANDave pAvako yathA || 16||

shalyamadyoddhariShyAmi tava pANDava hRRichChayam |
nihatya gadayA pApamimaM kurukulAdhamam || 17||

adya kIrtimayIM mAlAM pratimokShyAmyahaM tvayi |
hatvemaM pApakarmANaM gadayA raNamUrdhani || 18||

adyAsya shatadhA dehaM bhinadmi gadayAnayA |
nAyaM praveShTA nagaraM punarvAraNasAhvayam || 19||

sarpotsargasya shayane viShadAnasya bhojane |
pramANakoTyAM pAtasya dAhasya jatuveshmani || 20||

sabhAyAmavahAsasya sarvasvaharaNasya cha |
varShamaj~nAtavAsasya vanavAsasya chAnagha || 21||

adyAntameShAM duHkhAnAM gantA bharatasattama |
ekAhnA vinihatyemaM bhaviShyAmyAtmano.anRRiNaH || 22||

adyAyurdhArtarAShTrasya durmaterakRRitAtmanaH |
samAptaM bharatashreShTha mAtApitroshcha darshanam || 23||

adyAyaM kururAjasya shantanoH kulapA.nsanaH |
prANA~nshriyaM cha rAjyaM cha tyaktvA sheShyati bhUtale || 24||

rAjA cha dhRRitarAShTro.adya shrutvA putraM mayA hatam |
smariShyatyashubhaM karma yattachChakunibuddhijam || 25||

ityuktvA rAjashArdUla gadAmAdAya vIryavAn |
avAtiShThata yuddhAya shakro vRRitramivAhvayan || 26||

tamudyatagadaM dRRiShTvA kailAsamiva shRRi~NgiNam |
bhImasenaH punaH kruddho duryodhanamuvAcha ha || 27||

rAj~nashcha dhRRitarAShTrasya tathA tvamapi chAtmanaH |
smara tadduShkRRitaM karma yadvRRittaM vAraNAvate || 28||

draupadI cha parikliShTA sabhAyAM yadrajasvalA |
dyUte cha va~nchito rAjA yattvayA saubalena cha || 29||

vane duHkhaM cha yatprAptamasmAbhistvatkRRitaM mahat |
virATanagare chaiva yonyantaragatairiva || 30||

tatsarvaM yAtayAmyadya diShTyA dRRiShTo.asi durmate || 30||

tvatkRRite.asau hataH shete sharatalpe pratApavAn |
gA~Ngeyo rathinAM shreShTho nihato yAj~naseninA || 31||

hato droNashcha karNashcha tathA shalyaH pratApavAn |
vairAgnerAdikartA cha shakuniH saubalo hataH || 32||

prAtikAmI tathA pApo draupadyAH kleshakRRiddhataH |
bhrAtaraste hatAH sarve shUrA vikrAntayodhinaH || 33||

ete chAnye cha bahavo nihatAstvatkRRite nRRipAH |
tvAmadya nihaniShyAmi gadayA nAtra sa.nshayaH || 34||

ityevamuchchai rAjendra bhAShamANaM vRRikodaram |
uvAcha vItabhI rAjanputraste satyavikramaH || 35||

kiM katthitena bahudhA yudhyasva tvaM vRRikodara |
adya te.ahaM vineShyAmi yuddhashraddhAM kulAdhama || 36||

naiva duryodhanaH kShudra kenachittvadvidhena vai |
shakyastrAsayituM vAchA yathAnyaH prAkRRito naraH || 37||

chirakAlepsitaM diShTyA hRRidayasthamidaM mama |
tvayA saha gadAyuddhaM tridashairupapAditam || 38||

kiM vAchA bahunoktena katthitena cha durmate |
vANI sampadyatAmeShA karmaNA mA chiraM kRRithAH || 39||

tasya tadvachanaM shrutvA sarva evAbhyapUjayan |
rAjAnaH somakAshchaiva ye tatrAsansamAgatAH || 40||

tataH sampUjitaH sarvaiH samprahRRiShTatanUruhaH |
bhUyo dhIraM manashchakre yuddhAya kurunandanaH || 41||

taM mattamiva mAta~NgaM talatAlairnarAdhipAH |
bhUyaH saMharShayAM chakrurduryodhanamamarShaNam || 42||

taM mahAtmA mahAtmAnaM gadAmudyamya pANDavaH |
abhidudrAva vegena dhArtarAShTraM vRRikodaraH || 43||

bRRiMhanti ku~njarAstatra hayA heShanti chAsakRRit |
shastrANi chApyadIpyanta pANDavAnAM jayaiShiNAm || 44||

\hrule

\medskip
                  56
\medskip

sa~njaya uvAcha||

tato duryodhano dRRiShTvA bhImasenaM tathAgatam |
pratyudyayAvadInAtmA vegena mahatA nadan || 1||

samApetaturAnadya shRRi~NgiNau vRRiShabhAviva |
mahAnirghAtaghoShashcha samprahArastayorabhUt || 2||

abhavachcha tayoryuddhaM tumulaM romaharShaNam |
jigIShatoryudhAnyonyamindraprahrAdayoriva || 3||

rudhirokShitasarvA~Ngau gadAhastau manasvinau |
dadRRishAte mahAtmAnau puShpitAviva ki.nshukau || 4||

tathA tasminmahAyuddhe vartamAne sudAruNe |
khadyotasa~Nghairiva khaM darshanIyaM vyarochata || 5||

tathA tasminvartamAne sa~Nkule tumule bhRRisham |
ubhAvapi parishrAntau yudhyamAnAvari.ndamau || 6||

tau muhUrtaM samAshvasya punareva parantapau |
abhyahArayatAM tatra sampragRRihya gade shubhe || 7||

tau tu dRRiShTvA mahAvIryau samAshvastau nararShabhau |
balinau vAraNau yadvadvAshitArthe madotkaTau || 8||

apAravIryau samprekShya pragRRihItagadAvubhau |
vismayaM paramaM jagmurdevagandharvadAnavAH || 9||

pragRRihItagadau dRRiShTvA duryodhanavRRikodarau |
sa.nshayaH sarvabhUtAnAM vijaye samapadyata || 10||

samAgamya tato bhUyo bhrAtarau balinAM varau |
anyonyasyAntaraprepsU prachakrAte.antaraM prati || 11||

yamadaNDopamAM gurvImindrAshanimivodyatAm |
dadRRishuH prekShakA rAjanraudrIM vishasanIM gadAm || 12||

Avidhyato gadAM tasya bhImasenasya sa.nyuge |
shabdaH sutumulo ghoro muhUrtaM samapadyata || 13||

AvidhyantamabhiprekShya dhArtarAShTro.atha pANDavam |
gadAmalaghuvegAM tAM vismitaH sambabhUva ha || 14||

chara.nshcha vividhAnmArgAnmaNDalAni cha bhArata |
ashobhata tadA vIro bhUya eva vRRikodaraH || 15||

tau parasparamAsAdya yattAvanyonyarakShaNe |
mArjArAviva bhakShArthe tatakShAte muhurmuhuH || 16||

acharadbhImasenastu mArgAnbahuvidhA.nstathA |
maNDalAni vichitrANi sthAnAni vividhAni cha || 17||

gomUtrikANi chitrANi gatapratyAgatAni cha |
parimokShaM prahArANAM varjanaM paridhAvanam || 18||

abhidravaNamAkShepamavasthAnaM savigraham |
parAvartanasa.nvartamavaplutamathAplutam || 19||

upanyastamapanyastaM gadAyuddhavishAradau || 19||

evaM tau vicharantau tu nyaghnatAM vai parasparam |
va~nchayantau punashchaiva cheratuH kurusattamau || 20||

vikrIDantau subalinau maNDalAni pracheratuH |
gadAhastau tatastau tu maNDalAvasthitau balI || 21||

dakShiNaM maNDalaM rAjandhArtarAShTro.abhyavartata |
savyaM tu maNDalaM tatra bhImaseno.abhyavartata || 22||

tathA tu charatastasya bhImasya raNamUrdhani |
duryodhano mahArAja pArshvadeshe.abhyatADayat || 23||

Ahatastu tadA bhImastava putreNa bhArata |
Avidhyata gadAM gurvIM prahAraM tamachintayan || 24||

indrAshanisamAM ghorAM yamadaNDamivodyatAm |
dadRRishuste mahArAja bhImasenasya tAM gadAm || 25||

AvidhyantaM gadAM dRRiShTvA bhImasenaM tavAtmajaH |
samudyamya gadAM ghorAM pratyavidhyadari.ndamaH || 26||

gadAmArutavegena tava putrasya bhArata |
shabda AsItsutumulastejashcha samajAyata || 27||

sa charanvividhAnmArgAnmaNDalAni cha bhAgashaH |
samashobhata tejasvI bhUyo bhImAtsuyodhanaH || 28||

AviddhA sarvavegena bhImena mahatI gadA |
sadhUmaM sArchiShaM chAgniM mumochogrA mahAsvanA || 29||

AdhUtAM bhImasenena gadAM dRRiShTvA suyodhanaH |
adrisAramayIM gurvImAvidhyanbahvashobhata || 30||

gadAmArutavegaM hi dRRiShTvA tasya mahAtmanaH |
bhayaM vivesha pANDUnvai sarvAneva sasomakAn || 31||

tau darshayantau samare yuddhakrIDAM samantataH |
gadAbhyAM sahasAnyonyamAjaghnaturari.ndamau || 32||

tau parasparamAsAdya daMShTrAbhyAM dviradau yathA |
ashobhetAM mahArAja shoNitena pariplutau || 33||

evaM tadabhavadyuddhaM ghorarUpamasa.nvRRitam |
parivRRitte.ahani krUraM vRRitravAsavayoriva || 34||

dRRiShTvA vyavasthitaM bhImaM tava putro mahAbalaH |
chara.nshchitratarAnmArgAnkaunteyamabhidudruve || 35||

tasya bhImo mahAvegAM jAmbUnadapariShkRRitAm |
abhikruddhasya kruddhastu tADayAmAsa tAM gadAm || 36||

savisphuli~Ngo nirhrAdastayostatrAbhighAtajaH |
prAdurAsInmahArAja sRRiShTayorvajrayoriva || 37||

vegavatyA tayA tatra bhImasenapramuktayA |
nipatantyA mahArAja pRRithivI samakampata || 38||

tAM nAmRRiShyata kauravyo gadAM pratihatAM raNe |
matto dvipa iva kruddhaH pratiku~njaradarshanAt || 39||

sa savyaM maNDalaM rAjannudbhrAmya kRRitanishchayaH |
Ajaghne mUrdhni kaunteyaM gadayA bhImavegayA || 40||

tayA tvabhihato bhImaH putreNa tava pANDavaH |
nAkampata mahArAja tadadbhutamivAbhavat || 41||

AshcharyaM chApi tadrAjansarvasainyAnyapUjayan |
yadgadAbhihato bhImo nAkampata padAtpadam || 42||

tato gurutarAM dIptAM gadAM hemapariShkRRitAm |
duryodhanAya vyasRRijadbhImo bhImaparAkramaH || 43||

taM prahAramasambhrAnto lAghavena mahAbalaH |
moghaM duryodhanashchakre tatrAbhUdvismayo mahAn || 44||

sA tu moghA gadA rAjanpatantI bhImachoditA |
chAlayAmAsa pRRithivIM mahAnirghAtanisvanA || 45||

AsthAya kaushikAnmArgAnutpatansa punaH punaH |
gadAnipAtaM praj~nAya bhImasenamava~nchayat || 46||

va~nchayitvA tathA bhImaM gadayA kurusattamaH |
tADayAmAsa sa~Nkruddho vakShodeshe mahAbalaH || 47||

gadayAbhihato bhImo muhyamAno mahAraNe |
nAbhyamanyata kartavyaM putreNAbhyAhatastava || 48||

tasmi.nstathA vartamAne rAjansomakapANDavAH |
bhRRishopahatasa~NkalpA nahRRiShTamanaso.abhavan || 49||

sa tu tena prahAreNa mAta~Nga iva roShitaH |
hastivaddhastisa~NkAshamabhidudrAva te sutam || 50||

tatastu rabhaso bhImo gadayA tanayaM tava |
abhidudrAva vegena siMho vanagajaM yathA || 51||

upasRRitya tu rAjAnaM gadAmokShavishAradaH |
Avidhyata gadAM rAjansamuddishya sutaM tava || 52||

atADayadbhImasenaH pArshve duryodhanaM tadA |
sa vihvalaH prahAreNa jAnubhyAmagamanmahIm || 53||

tasmi.nstu bharatashreShThe jAnubhyAmavanIM gate |
udatiShThattato nAdaH sRRi~njayAnAM jagatpate || 54||

teShAM tu ninadaM shrutvA sRRi~njayAnAM nararShabhaH |
amarShAdbharatashreShTha putraste samakupyata || 55||

utthAya tu mahAbAhuH kruddho nAga iva shvasan |
didhakShanniva netrAbhyAM bhImasenamavaikShata || 56||

tataH sa bharatashreShTho gadApANirabhidravat |
pramathiShyanniva shiro bhImasenasya sa.nyuge || 57||

sa mahAtmA mahAtmAnaM bhImaM bhImaparAkramaH |
atADayachCha~Nkhadeshe sa chachAlAchalopamaH || 58||

sa bhUyaH shushubhe pArthastADito gadayA raNe |
udbhinnarudhiro rAjanprabhinna iva ku~njaraH || 59||

tato gadAM vIrahaNImayasmayIM  pragRRihya vajrAshanitulyanisvanAm |
atADayachChatrumamitrakarshano  balena vikramya dhana~njayAgrajaH || 60||

sa bhImasenAbhihatastavAtmajaH  papAta sa~NkampitadehabandhanaH |
supuShpito mArutavegatADito  mahAvane sAla ivAvaghUrNitaH || 61||

tataH praNedurjahRRiShushcha pANDavAH  samIkShya putraM patitaM kShitau tava |
tataH sutaste pratilabhya chetanAM  samutpapAta dvirado yathA hradAt || 62||

sa pArthivo nityamamarShitastadA  mahArathaH shikShitavatparibhraman |
atADayatpANDavamagrataH sthitaM  sa vihvalA~Ngo jagatImupAspRRishat || 63||

sa siMhanAdAnvinanAda kauravo  nipAtya bhUmau yudhi bhImamojasA |
bibheda chaivAshanitulyatejasA  gadAnipAtena sharIrarakShaNam || 64||

tato.antarikShe ninado mahAnabhU ddivaukasAmapsarasAM cha neduShAm |
papAta chochchairamarapraveritaM  vichitrapuShpotkaravarShamuttamam || 65||

tataH parAnAvishaduttamaM bhayaM  samIkShya bhUmau patitaM narottamam |
ahIyamAnaM cha balena kauravaM  nishamya bhedaM cha dRRiDhasya varmaNaH || 66||

tato muhUrtAdupalabhya chetanAM  pramRRijya vaktraM rudhirArdramAtmanaH |
dhRRitiM samAlambya vivRRittalochano  balena sa.nstabhya vRRikodaraH sthitaH || 67||

\hrule

\medskip
              duryodhanorubha~NgaH
                  57
\medskip

sa~njaya uvAcha||

samudIrNaM tato dRRiShTvA sa~NgrAmaM kurumukhyayoH |
athAbravIdarjunastu vAsudevaM yashasvinam || 1||

anayorvIrayoryuddhe ko jyAyAnbhavato mataH |
kasya vA ko guNo bhUyAnetadvada janArdana || 2||

vAsudeva uvAcha||

upadesho.anayostulyo bhImastu balavattaraH |
kRRitayatnatarastveSha dhArtarAShTro vRRikodarAt || 3||

bhImasenastu dharmeNa yudhyamAno na jeShyati |
anyAyena tu yudhyanvai hanyAdeSha suyodhanam || 4||

mAyayA nirjitA devairasurA iti naH shrutam |
virochanashcha shakreNa mAyayA nirjitaH sakhe || 5||

mAyayA chAkShipattejo vRRitrasya balasUdanaH || 5||

pratij~nAtaM tu bhImena dyUtakAle dhana~njaya |
UrU bhetsyAmi te sa~Nkhye gadayeti suyodhanam || 6||

so.ayaM pratij~nAM tAM chApi pArayitvArikarshanaH |
mAyAvinaM cha rAjAnaM mAyayaiva nikRRintatu || 7||

yadyeSha balamAsthAya nyAyena prahariShyati |
viShamasthastato rAjA bhaviShyati yudhiShThiraH || 8||

punareva cha vakShyAmi pANDavedaM nibodha me |
dharmarAjAparAdhena bhayaM naH punarAgatam || 9||

kRRitvA hi sumahatkarma hatvA bhIShmamukhAnkurUn |
jayaH prApto yashashchAgryaM vairaM cha pratiyAtitam || 10||

tadevaM vijayaH prAptaH punaH sa.nshayitaH kRRitaH || 10||

abuddhireShA mahatI dharmarAjasya pANDava |
yadekavijaye yuddhaM paNitaM kRRitamIdRRisham || 11||

suyodhanaH kRRitI vIra ekAyanagatastathA || 11||

api choshanasA gItaH shrUyate.ayaM purAtanaH |
shlokastattvArthasahitastanme nigadataH shRRiNu || 12||

punarAvartamAnAnAM bhagnAnAM jIvitaiShiNAm |
bhetavyamarisheShANAmekAyanagatA hi te || 13||

suyodhanamimaM bhagnaM hatasainyaM hradaM gatam |
parAjitaM vanaprepsuM nirAshaM rAjyalambhane || 14||

ko nveSha sa.nyuge prAj~naH punardva.ndve samAhvayet |
api vo nirjitaM rAjyaM na hareta suyodhanaH || 15||

yastrayodashavarShANi gadayA kRRitanishramaH |
charatyUrdhvaM cha tiryakcha bhImasenajighA.nsayA || 16||

evaM chenna mahAbAhuranyAyena haniShyati |
eSha vaH kauravo rAjA dhArtarAShTro bhaviShyati || 17||

dhana~njayastu shrutvaitatkeshavasya mahAtmanaH |
prekShato bhImasenasya hastenorumatADayat || 18||

gRRihya sa~nj~nAM tato bhImo gadayA vyacharadraNe |
maNDalAni vichitrANi yamakAnItarANi cha || 19||

dakShiNaM maNDalaM savyaM gomUtrakamathApi cha |
vyacharatpANDavo rAjannariM saMmohayanniva || 20||

tathaiva tava putro.api gadAmArgavishAradaH |
vyacharallaghu chitraM cha bhImasenajighA.nsayA || 21||

Adhunvantau gade ghore chandanAgarurUShite |
vairasyAntaM parIpsantau raNe kruddhAvivAntakau || 22||

anyonyaM tau jighA.nsantau pravIrau puruSharShabhau |
yuyudhAte garutmantau yathA nAgAmiShaiShiNau || 23||

maNDalAni vichitrANi charatornRRipabhImayoH |
gadAsampAtajAstatra prajaj~nuH pAvakArchiShaH || 24||

samaM praharatostatra shUrayorbalinormRRidhe |
kShubdhayorvAyunA rAjandvayoriva samudrayoH || 25||

tayoH praharatostulyaM mattaku~njarayoriva |
gadAnirghAtasaMhrAdaH prahArANAmajAyata || 26||

tasmi.nstadA samprahAre dAruNe sa~Nkule bhRRisham |
ubhAvapi parishrAntau yudhyamAnAvari.ndamau || 27||

tau muhUrtaM samAshvasya punareva parantapau |
abhyahArayatAM kruddhau pragRRihya mahatI gade || 28||

tayoH samabhavadyuddhaM ghorarUpamasa.nvRRitam |
gadAnipAtai rAjendra takShatorvai parasparam || 29||

vyAyAmapradrutau tau tu vRRiShabhAkShau tarasvinau |
anyonyaM jaghnaturvIrau pa~Nkasthau mahiShAviva || 30||

jarjarIkRRitasarvA~Ngau rudhireNAbhisamplutau |
dadRRishAte himavati puShpitAviva ki.nshukau || 31||

duryodhanena pArthastu vivare sampradarshite |
IShadutsmayamAnastu sahasA prasasAra ha || 32||

tamabhyAshagataM prAj~no raNe prekShya vRRikodaraH |
avAkShipadgadAM tasmai vegena mahatA balI || 33||

avakShepaM tu taM dRRiShTvA putrastava vishAM pate |
apAsarpattataH sthAnAtsA moghA nyapatadbhuvi || 34||

mokShayitvA prahAraM taM sutastava sa sambhramAt |
bhImasenaM cha gadayA prAharatkurusattamaH || 35||

tasya viShyandamAnena rudhireNAmitaujasaH |
prahAragurupAtAchcha mUrCheva samajAyata || 36||

duryodhanastaM cha veda pIDitaM pANDavaM raNe |
dhArayAmAsa bhImo.api sharIramatipIDitam || 37||

amanyata sthitaM hyenaM prahariShyantamAhave |
ato na prAharattasmai punareva tavAtmajaH || 38||

tato muhUrtamAshvasya duryodhanamavasthitam |
vegenAbhyadravadrAjanbhImasenaH pratApavAn || 39||

tamApatantaM samprekShya sa.nrabdhamamitaujasam |
moghamasya prahAraM taM chikIrShurbharatarShabha || 40||

avasthAne matiM kRRitvA putrastava mahAmanAH |
iyeShotpatituM rAja.nshChalayiShyanvRRikodaram || 41||

abudhyadbhImasenastadrAj~nastasya chikIrShitam |
athAsya samabhidrutya samutkramya cha siMhavat || 42||

sRRityA va~nchayato rAjanpunarevotpatiShyataH |
UrubhyAM prAhiNodrAjangadAM vegena pANDavaH || 43||

sA vajraniShpeShasamA prahitA bhImakarmaNA |
UrU duryodhanasyAtha babha~nja priyadarshanau || 44||

sa papAta naravyAghro vasudhAmanunAdayan |
bhagnorurbhImasenena putrastava mahIpate || 45||

vavurvAtAH sanirghAtAH pA.nsuvarShaM papAta cha |
chachAla pRRithivI chApi savRRikShakShupaparvatA || 46||

tasminnipatite vIre patyau sarvamahIkShitAm |
mahAsvanA punardIptA sanirghAtA bhaya~NkarI || 47||

papAta cholkA mahatI patite pRRithivIpatau || 47||

tathA shoNitavarShaM cha pA.nsuvarShaM cha bhArata |
vavarSha maghavA.nstatra tava putre nipAtite || 48||

yakShANAM rAkShasAnAM cha pishAchAnAM tathaiva cha |
antarikShe mahAnAdaH shrUyate bharatarShabha || 49||

tena shabdena ghoreNa mRRigANAmatha pakShiNAm |
jaj~ne ghoratamaH shabdo bahUnAM sarvatodisham || 50||

ye tatra vAjinaH sheShA gajAshcha manujaiH saha |
mumuchuste mahAnAdaM tava putre nipAtite || 51||

bherIsha~NkhamRRida~NgAnAmabhavachcha svano mahAn |
antarbhUmigatashchaiva tava putre nipAtite || 52||

bahupAdairbahubhujaiH kabandhairghoradarshanaiH |
nRRityadbhirbhayadairvyAptA dishastatrAbhavannRRipa || 53||

dhvajavanto.astravantashcha shastravantastathaiva cha |
prAkampanta tato rAja.nstava putre nipAtite || 54||

hradAH kUpAshcha rudhiramudvemurnRRipasattama |
nadyashcha sumahAvegAH pratisrotovahAbhavan || 55||

pulli~NgA iva nAryastu strIli~NgAH puruShAbhavan |
duryodhane tadA rAjanpatite tanaye tava || 56||

dRRiShTvA tAnadbhutotpAtAnpA~nchAlAH pANDavaiH saha |
AvignamanasaH sarve babhUvurbharatarShabha || 57||

yayurdevA yathAkAmaM gandharvApsarasastathA |
kathayanto.adbhutaM yuddhaM sutayostava bhArata || 58||

tathaiva siddhA rAjendra tathA vAtikachAraNAH |
narasiMhau prasha.nsantau viprajagmuryathAgatam || 59||

\hrule

\medskip
                  58
\medskip

sa~njaya uvAcha||

taM pAtitaM tato dRRiShTvA mahAshAlamivodgatam |
prahRRiShTamanasaH sarve babhUvustatra pANDavAH || 1||

unmattamiva mAta~NgaM siMhena vinipAtitam |
dadRRishurhRRiShTaromANaH sarve te chApi somakAH || 2||

tato duryodhanaM hatvA bhImasenaH pratApavAn |
patitaM kauravendraM tamupagamyedamabravIt || 3||

gaurgauriti purA manda draupadImekavAsasam |
yatsabhAyAM hasannasmA.nstadA vadasi durmate || 4||

tasyAvahAsasya phalamadya tvaM samavApnuhi || 4||

evamuktvA sa vAmena padA maulimupAspRRishat |
shirashcha rAjasiMhasya pAdena samaloDayat || 5||

tathaiva krodhasa.nrakto bhImaH parabalArdanaH |
punarevAbravIdvAkyaM yattachChRRiNu narAdhipa || 6||

ye.asmAnpuro.apanRRityanta punargauriti gauriti |
tAnvayaM pratinRRityAmaH punargauriti gauriti || 7||

nAsmAkaM nikRRitirvahnirnAkShadyUtaM na va~nchanA |
svabAhubalamAshritya prabAdhAmo vayaM ripUn || 8||

so.avApya vairasya parasya pAraM  vRRikodaraH prAha shanaiH prahasya |
yudhiShThiraM keshavasRRi~njayA.nshcha  dhana~njayaM mAdravatIsutau cha || 9||

rajasvalAM draupadImAnayanye  ye chApyakurvanta sadasyavastrAm |
tAnpashyadhvaM pANDavairdhArtarAShTrA nraNe hatA.nstapasA yAj~nasenyAH || 10||

ye naH purA ShaNDhatilAnavocha nkrUrA rAj~no dhRRitarAShTrasya putrAH |
te no hatAH sagaNAH sAnubandhAH  kAmaM svargaM narakaM vA vrajAmaH || 11||

punashcha rAj~naH patitasya bhUmau  sa tAM gadAM skandhagatAM nirIkShya |
vAmena pAdena shiraH pramRRidya  duryodhanaM naikRRitiketyavochat || 12||

hRRiShTena rAjankurupArthivasya  kShudrAtmanA bhImasenena pAdam |
dRRiShTvA kRRitaM mUrdhani nAbhyananda ndharmAtmAnaH somakAnAM prabarhAH || 13||

tava putraM tathA hatvA katthamAnaM vRRikodaram |
nRRityamAnaM cha bahusho dharmarAjo.abravIdidam || 14||

mA shiro.asya padA mardIrmA dharmaste.atyagAnmahAn |
rAjA j~nAtirhatashchAyaM naitannyAyyaM tavAnagha || 15||

vidhvasto.ayaM hatAmAtyo hatabhrAtA hataprajaH |
utsannapiNDo bhrAtA cha naitannyAyyaM kRRitaM tvayA || 16||

dhArmiko bhImaseno.asAvityAhustvAM purA janAH |
sa kasmAdbhImasena tvaM rAjAnamadhitiShThasi || 17||

dRRiShTvA duryodhanaM rAjA kuntIputrastathAgatam |
netrAbhyAmashrupUrNAbhyAmidaM vachanamabravIt || 18||

nUnametadbalavatA dhAtrAdiShTaM mahAtmanA |
yadvayaM tvAM jighA.nsAmastvaM chAsmAnkurusattama || 19||

Atmano hyaparAdhena mahadvyasanamIdRRisham |
prAptavAnasi yallobhAnmadAdbAlyAchcha bhArata || 20||

ghAtayitvA vayasyA.nshcha bhrAtR^Inatha pitR^I.nstathA |
putrAnpautrA.nstathAchAryA.nstato.asi nidhanaM gataH || 21||

tavAparAdhAdasmAbhirbhrAtaraste mahArathAH |
nihatA j~nAtayashchAnye diShTaM manye duratyayam || 22||

snuShAshcha prasnuShAshchaiva dhRRitarAShTrasya vihvalAH |
garhayiShyanti no nUnaM vidhavAH shokakarshitAH || 23||

evamuktvA suduHkhArto nishashvAsa sa pArthivaH |
vilalApa chiraM chApi dharmaputro yudhiShThiraH || 24||

\hrule

\medskip
              baladevavAsudevasa.nvAdaH
                  59
\medskip

dhRRitarAShTra uvAcha||

adharmeNa hataM dRRiShTvA rAjAnaM mAdhavottamaH |
kimabravIttadA sUta baladevo mahAbalaH || 1||

gadAyuddhavisheShaj~no gadAyuddhavishAradaH |
kRRitavAnrauhiNeyo yattanmamAchakShva sa~njaya || 2||

sa~njaya uvAcha||

shirasyabhihataM dRRiShTvA bhImasenena te sutam |
rAmaH praharatAM shreShThashchukrodha balavadbalI || 3||

tato madhye narendrANAmUrdhvabAhurhalAyudhaH |
kurvannArtasvaraM ghoraM dhigdhigbhImetyuvAcha ha || 4||

aho dhigyadadho nAbheH prahRRitaM shuddhavikrame |
naitaddRRiShTaM gadAyuddhe kRRitavAnyadvRRikodaraH || 5||

adho nAbhyA na hantavyamiti shAstrasya nishchayaH |
ayaM tvashAstravinmUDhaH svachChandAtsampravartate || 6||

tasya tattadbruvANasya roShaH samabhavanmahAn |
tato lA~Ngalamudyamya bhImamabhyadravadbalI || 7||

tasyordhvabAhoH sadRRishaM rUpamAsInmahAtmanaH |
bahudhAtuvichitrasya shvetasyeva mahAgireH || 8||

tamutpatantaM jagrAha keshavo vinayAnataH |
bAhubhyAM pInavRRittAbhyAM prayatnAdbalavadbalI || 9||

sitAsitau yaduvarau shushubhAte.adhikaM tataH |
nabhogatau yathA rAja.nshchandrasUryau dinakShaye || 10||

uvAcha chainaM sa.nrabdhaM shamayanniva keshavaH |
AtmavRRiddhirmitravRRiddhirmitramitrodayastathA || 11||

viparItaM dviShatsvetatShaDvidhA vRRiddhirAtmanaH || 11||

Atmanyapi cha mitreShu viparItaM yadA bhavet |
tadA vidyAnmanojyAnimAshu shAntikaro bhavet || 12||

asmAkaM sahajaM mitraM pANDavAH shuddhapauruShAH |
svakAH pitRRiShvasuH putrAste parairnikRRitA bhRRisham || 13||

pratij~nApAraNaM dharmaH kShatriyasyeti vettha ha |
suyodhanasya gadayA bha~NktAsmyUrU mahAhave || 14||

iti pUrvaM pratij~nAtaM bhImena hi sabhAtale || 14||

maitreyeNAbhishaptashcha pUrvameva maharShiNA |
UrU bhetsyati te bhImo gadayeti parantapa || 15||

ato doShaM na pashyAmi mA krudhastvaM pralambahan || 15||

yaunairhArdaishcha sambandhaiH sambaddhAH smeha pANDavaiH |
teShAM vRRiddhyAbhivRRiddhirno mA krudhaH puruSharShabha || 16||

rAma uvAcha||

dharmaH sucharitaH sadbhiH saha dvAbhyAM niyachChati |
arthashchAtyarthalubdhasya kAmashchAtiprasa~NginaH || 17||

dharmArthau dharmakAmau cha kAmArthau chApyapIDayan |
dharmArthakAmAnyo.abhyeti so.atyantaM sukhamashnute || 18||

tadidaM vyAkulaM sarvaM kRRitaM dharmasya pIDanAt |
bhImasenena govinda kAmaM tvaM tu yathAttha mAm || 19||

vAsudeva uvAcha||

aroShaNo hi dharmAtmA satataM dharmavatsalaH |
bhavAnprakhyAyate loke tasmAtsa.nshAmya mA krudhaH || 20||

prAptaM kaliyugaM viddhi pratij~nAM pANDavasya cha |
AnRRiNyaM yAtu vairasya pratij~nAyAshcha pANDavaH || 21||

sa~njaya uvAcha||

dharmachChalamapi shrutvA keshavAtsa vishAM pate |
naiva prItamanA rAmo vachanaM prAha sa.nsadi || 22||

hatvAdharmeNa rAjAnaM dharmAtmAnaM suyodhanam |
jihmayodhIti loke.asminkhyAtiM yAsyati pANDavaH || 23||

duryodhano.api dharmAtmA gatiM yAsyati shAshvatIm |
RRijuyodhI hato rAjA dhArtarAShTro narAdhipaH || 24||

yuddhadIkShAM pravishyAjau raNayaj~naM vitatya cha |
hutvAtmAnamamitrAgnau prApa chAvabhRRithaM yashaH || 25||

ityuktvA rathamAsthAya rauhiNeyaH pratApavAn |
shvetAbhrashikharAkAraH prayayau dvArakAM prati || 26||

pA~nchAlAshcha savArShNeyAH pANDavAshcha vishAM pate |
rAme dvAravatIM yAte nAtipramanaso.abhavan || 27||

tato yudhiShThiraM dInaM chintAparamadhomukham |
shokopahatasa~NkalpaM vAsudevo.abravIdidam || 28||

dharmarAja kimarthaM tvamadharmamanumanyase |
hatabandhoryadetasya patitasya vichetasaH || 29||

duryodhanasya bhImena mRRidyamAnaM shiraH padA |
upaprekShasi kasmAttvaM dharmaj~naH sannarAdhipa || 30||

yudhiShThira uvAcha||

na mamaitatpriyaM kRRiShNa yadrAjAnaM vRRikodaraH |
padA mUrdhnyaspRRishatkrodhAnna cha hRRiShye kulakShaye || 31||

nikRRityA nikRRitA nityaM dhRRitarAShTrasutairvayam |
bahUni paruShANyuktvA vanaM prasthApitAH sma ha || 32||

bhImasenasya tadduHkhamatIva hRRidi vartate |
iti sa~nchintya vArShNeya mayaitatsamupekShitam || 33||

tasmAddhatvAkRRitapraj~naM lubdhaM kAmavashAnugam |
labhatAM pANDavaH kAmaM dharme.adharme.api vA kRRite || 34||

sa~njaya uvAcha||

ityukte dharmarAjena vAsudevo.abravIdidam |
kAmamastvevamiti vai kRRichChrAdyadukulodvahaH || 35||

ityukto vAsudevena bhImapriyahitaiShiNA |
anvamodata tatsarvaM yadbhImena kRRitaM yudhi || 36||

bhImaseno.api hatvAjau tava putramamarShaNaH |
abhivAdyAgrataH sthitvA samprahRRiShTaH kRRitA~njaliH || 37||

provAcha sumahAtejA dharmarAjaM yudhiShThiram |
harShAdutphullanayano jitakAshI vishAM pate || 38||

tavAdya pRRithivI rAjankShemA nihatakaNTakA |
tAM prashAdhi mahArAja svadharmamanupAlayan || 39||

yastu kartAsya vairasya nikRRityA nikRRitipriyaH |
so.ayaM vinihataH shete pRRithivyAM pRRithivIpate || 40||

duHshAsanaprabhRRitayaH sarve te chogravAdinaH |
rAdheyaH shakunishchApi nihatAstava shatravaH || 41||

seyaM ratnasamAkIrNA mahI savanaparvatA |
upAvRRittA mahArAja tvAmadya nihatadviSham || 42||

yudhiShThira uvAcha||

gataM vairasya nidhanaM hato rAjA suyodhanaH |
kRRiShNasya matamAsthAya vijiteyaM vasundharA || 43||

diShTyA gatastvamAnRRiNyaM mAtuH kopasya chobhayoH |
diShTyA jayasi durdharSha diShTyA shatrurnipAtitaH || 44||

\hrule

\medskip
                  60
\medskip

dhRRitarAShTra uvAcha||

hataM duryodhanaM dRRiShTvA bhImasenena sa.nyuge |
pANDavAH sRRi~njayAshchaiva kimakurvata sa~njaya || 1||

sa~njaya uvAcha||

hataM duryodhanaM dRRiShTvA bhImasenena sa.nyuge |
siMheneva mahArAja mattaM vanagajaM vane || 2||

prahRRiShTamanasastatra kRRiShNena saha pANDavAH |
pA~nchAlAH sRRi~njayAshchaiva nihate kurunandane || 3||

AvidhyannuttarIyANi siMhanAdA.nshcha nedire |
naitAnharShasamAviShTAniyaM sehe vasundharA || 4||

dhanUMShyanye vyAkShipanta jyAshchApyanye tathAkShipan |
dadhmuranye mahAsha~NkhAnanye jaghnushcha dundubhIH || 5||

chikrIDushcha tathaivAnye jahasushcha tavAhitAH |
abruva.nshchAsakRRidvIrA bhImasenamidaM vachaH || 6||

duShkaraM bhavatA karma raNe.adya sumahatkRRitam |
kauravendraM raNe hatvA gadayAtikRRitashramam || 7||

indreNeva hi vRRitrasya vadhaM paramasa.nyuge |
tvayA kRRitamamanyanta shatrorvadhamimaM janAH || 8||

charantaM vividhAnmArgAnmaNDalAni cha sarvashaH |
duryodhanamimaM shUraM ko.anyo hanyAdvRRikodarAt || 9||

vairasya cha gataH pAraM tvamihAnyaiH sudurgamam |
ashakyametadanyena sampAdayitumIdRRisham || 10||

ku~njareNeva mattena vIra sa~NgrAmamUrdhani |
duryodhanashiro diShTyA pAdena mRRiditaM tvayA || 11||

siMhena mahiShasyeva kRRitvA sa~Ngaramadbhutam |
duHshAsanasya rudhiraM diShTyA pItaM tvayAnagha || 12||

ye viprakurvanrAjAnaM dharmAtmAnaM yudhiShThiram |
mUrdhni teShAM kRRitaH pAdo diShTyA te svena karmaNA || 13||

amitrANAmadhiShThAnAdvadhAdduryodhanasya cha |
bhIma diShTyA pRRithivyAM te prathitaM sumahadyashaH || 14||

evaM nUnaM hate vRRitre shakraM nandanti bandinaH |
tathA tvAM nihatAmitraM vayaM nandAma bhArata || 15||

duryodhanavadhe yAni romANi hRRiShitAni naH |
adyApi na vihRRiShyanti tAni tadviddhi bhArata || 16||

ityabruvanbhImasenaM vAtikAstatra sa~NgatAH || 16||

tAnhRRiShTAnpuruShavyAghrAnpA~nchAlAnpANDavaiH saha |
bruvataH sadRRishaM tatra provAcha madhusUdanaH || 17||

na nyAyyaM nihataH shatrurbhUyo hantuM janAdhipAH |
asakRRidvAgbhirugrAbhirnihato hyeSha mandadhIH || 18||

tadaivaiSha hataH pApo yadaiva nirapatrapaH |
lubdhaH pApasahAyashcha suhRRidAM shAsanAtigaH || 19||

bahusho viduradroNakRRipagA~NgeyasRRi~njayaiH |
pANDubhyaH prochyamAno.api pitryama.nshaM na dattavAn || 20||

naiSha yogyo.adya mitraM vA shatrurvA puruShAdhamaH |
kimanenAtinunnena vAgbhiH kAShThasadharmaNA || 21||

ratheShvArohata kShipraM gachChAmo vasudhAdhipAH |
diShTyA hato.ayaM pApAtmA sAmAtyaj~nAtibAndhavaH || 22||

iti shrutvA tvadhikShepaM kRRiShNAdduryodhano nRRipaH |
amarShavashamApanna udatiShThadvishAM pate || 23||

sphigdeshenopaviShTaH sa dorbhyAM viShTabhya medinIm |
dRRiShTiM bhrUsa~NkaTAM kRRitvA vAsudeve nyapAtayat || 24||

ardhonnatasharIrasya rUpamAsInnRRipasya tat |
kruddhasyAshIviShasyeva chChinnapuchChasya bhArata || 25||

prANAntakaraNIM ghorAM vedanAmavichintayan |
duryodhano vAsudevaM vAgbhirugrAbhirArdayat || 26||

ka.nsadAsasya dAyAda na te lajjAstyanena vai |
adharmeNa gadAyuddhe yadahaM vinipAtitaH || 27||

UrU bhindhIti bhImasya smRRitiM mithyA prayachChatA |
kiM na vij~nAtametanme yadarjunamavochathAH || 28||

ghAtayitvA mahIpAlAnRRijuyuddhAnsahasrashaH |
jihmairupAyairbahubhirna te lajjA na te ghRRiNA || 29||

ahanyahani shUrANAM kurvANaH kadanaM mahat |
shikhaNDinaM puraskRRitya ghAtitaste pitAmahaH || 30||

ashvatthAmnaH sanAmAnaM hatvA nAgaM sudurmate |
AchAryo nyAsitaH shastraM kiM tanna viditaM mama || 31||

sa chAnena nRRisha.nsena dhRRiShTadyumnena vIryavAn |
pAtyamAnastvayA dRRiShTo na chainaM tvamavArayaH || 32||

vadhArthaM pANDuputrasya yAchitAM shaktimeva cha |
ghaTotkache vya.nsayathAH kastvattaH pApakRRittamaH || 33||

ChinnabAhuH prAyagatastathA bhUrishravA balI |
tvayA nisRRiShTena hataH shaineyena durAtmanA || 34||

kurvANashchottamaM karma karNaH pArthajigIShayA |
vya.nsanenAshvasenasya pannagendrasutasya vai || 35||

punashcha patite chakre vyasanArtaH parAjitaH |
pAtitaH samare karNashchakravyagro.agraNIrnRRiNAm || 36||

yadi mAM chApi karNaM cha bhIShmadroNau cha sa.nyuge |
RRijunA pratiyudhyethA na te syAdvijayo dhruvam || 37||

tvayA punaranAryeNa jihmamArgeNa pArthivAH |
svadharmamanutiShThanto vayaM chAnye cha ghAtitAH || 38||

vAsudeva uvAcha||

hatastvamasi gAndhAre sabhrAtRRisutabAndhavaH |
sagaNaH sasuhRRichchaiva pApamArgamanuShThitaH || 39||

tavaiva duShkRRitairvIrau bhIShmadroNau nipAtitau |
karNashcha nihataH sa~Nkhye tava shIlAnuvartakaH || 40||

yAchyamAno mayA mUDha pitryama.nshaM na ditsasi |
pANDavebhyaH svarAjyArdhaM lobhAchChakuninishchayAt || 41||

viShaM te bhImasenAya dattaM sarve cha pANDavAH |
pradIpitA jatugRRihe mAtrA saha sudurmate || 42||

sabhAyAM yAj~nasenI cha kRRiShTA dyUte rajasvalA |
tadaiva tAvadduShTAtmanvadhyastvaM nirapatrapaH || 43||

anakShaj~naM cha dharmaj~naM saubalenAkShavedinA |
nikRRityA yatparAjaiShIstasmAdasi hato raNe || 44||

jayadrathena pApena yatkRRiShNA kleshitA vane |
yAteShu mRRigayAM teShu tRRiNabindorathAshrame || 45||

abhimanyushcha yadbAla eko bahubhirAhave |
tvaddoShairnihataH pApa tasmAdasi hato raNe || 46||

duryodhana uvAcha||

adhItaM vidhivaddattaM bhUH prashAstA sasAgarA |
mUrdhni sthitamamitrANAM ko nu svantataro mayA || 47||

yadiShTaM kShatrabandhUnAM svadharmamanupashyatAm |
tadidaM nidhanaM prAptaM ko nu svantataro mayA || 48||

devArhA mAnuShA bhogAH prAptA asulabhA nRRipaiH |
aishvaryaM chottamaM prAptaM ko nu svantataro mayA || 49||

sasuhRRitsAnubandhashcha svargaM gantAhamachyuta |
yUyaM vihatasa~NkalpAH shochanto vartayiShyatha || 50||

sa~njaya uvAcha||

asya vAkyasya nidhane kururAjasya bhArata |
apatatsumahadvarShaM puShpANAM puNyagandhinAm || 51||

avAdayanta gandharvA jagushchApsarasAM gaNAH |
siddhAshcha mumuchurvAchaH sAdhu sAdhviti bhArata || 52||

vavau cha surabhirvAyuH puNyagandho mRRiduH sukhaH |
vyarAjatAmalaM chaiva nabho vaiDUryasaMnibham || 53||

atyadbhutAni te dRRiShTvA vAsudevapurogamAH |
duryodhanasya pUjAM cha dRRiShTvA vrIDAmupAgaman || 54||

hatA.nshchAdharmataH shrutvA shokArtAH shushuchurhi te |
bhIShmaM droNaM tathA karNaM bhUrishravasameva cha || 55||

tA.nstu chintAparAndRRiShTvA pANDavAndInachetasaH |
provAchedaM vachaH kRRiShNo meghadundubhinisvanaH || 56||

naiSha shakyo.atishIghrAstraste cha sarve mahArathAH |
RRijuyuddhena vikrAntA hantuM yuShmAbhirAhave || 57||

upAyA vihitA hyete mayA tasmAnnarAdhipAH |
anyathA pANDaveyAnAM nAbhaviShyajjayaH kvachit || 58||

te hi sarve mahAtmAnashchatvAro.atirathA bhuvi |
na shakyA dharmato hantuM lokapAlairapi svayam || 59||

tathaivAyaM gadApANirdhArtarAShTro gataklamaH |
na shakyo dharmato hantuM kAlenApIha daNDinA || 60||

na cha vo hRRidi kartavyaM yadayaM ghAtito nRRipaH |
mithyAvadhyAstathopAyairbahavaH shatravo.adhikAH || 61||

pUrvairanugato mArgo devairasuraghAtibhiH |
sadbhishchAnugataH panthAH sa sarvairanugamyate || 62||

kRRitakRRityAH sma sAyAhne nivAsaM rochayAmahe |
sAshvanAgarathAH sarve vishramAmo narAdhipAH || 63||

vAsudevavachaH shrutvA tadAnIM pANDavaiH saha |
pA~nchAlA bhRRishasaMhRRiShTA vineduH siMhasa~Nghavat || 64||

tataH prAdhmApaya~nsha~NkhAnpA~nchajanyaM cha mAdhavaH |
hRRiShTA duryodhanaM dRRiShTvA nihataM puruSharShabhAH || 65||

\hrule

\medskip
                  61
\medskip

sa~njaya uvAcha||

tataste prayayuH sarve nivAsAya mahIkShitaH |
sha~NkhAnpradhmApayanto vai hRRiShTAH parighabAhavaH || 1||

pANDavAngachChatashchApi shibiraM no vishAM pate |
maheShvAso.anvagAtpashchAdyuyutsuH sAtyakistathA || 2||

dhRRiShTadyumnaH shikhaNDI cha draupadeyAshcha sarvashaH |
sarve chAnye maheShvAsA yayuH svashibirANyuta || 3||

tataste prAvishanpArthA hatatviTkaM hateshvaram |
duryodhanasya shibiraM ra~NgavadvisRRite jane || 4||

gatotsavaM puramiva hRRitanAgamiva hradam |
strIvarShavarabhUyiShThaM vRRiddhAmAtyairadhiShThitam || 5||

tatraitAnparyupAtiShThanduryodhanapuraHsarAH |
kRRitA~njalipuTA rAjankAShAyamalinAmbarAH || 6||

shibiraM samanuprApya kururAjasya pANDavAH |
avaterurmahArAja rathebhyo rathasattamAH || 7||

tato gANDIvadhanvAnamabhyabhAShata keshavaH |
sthitaH priyahite nityamatIva bharatarShabha || 8||

avaropaya gANDIvamakShayyau cha maheShudhI |
athAhamavarokShyAmi pashchAdbharatasattama || 9||

svayaM chaivAvaroha tvametachChreyastavAnagha |
tachchAkarottathA vIraH pANDuputro dhana~njayaH || 10||

atha pashchAttataH kRRiShNo rashmInutsRRijya vAjinAm |
avArohata medhAvI rathAdgANDIvadhanvanaH || 11||

athAvatIrNe bhUtAnAmIshvare sumahAtmani |
kapirantardadhe divyo dhvajo gANDIvadhanvanaH || 12||

sa dagdho droNakarNAbhyAM divyairastrairmahArathaH |
atha dIpto.agninA hyAshu prajajvAla mahIpate || 13||

sopAsa~NgaH sarashmishcha sAshvaH sayugabandhuraH |
bhasmIbhUto.apatadbhUmau ratho gANDIvadhanvanaH || 14||

taM tathA bhasmabhUtaM tu dRRiShTvA pANDusutAH prabho |
abhavanvismitA rAjannarjunashchedamabravIt || 15||

kRRitA~njaliH sapraNayaM praNipatyAbhivAdya cha |
govinda kasmAdbhagavanratho dagdho.ayamagninA || 16||

kimetanmahadAshcharyamabhavadyadunandana |
tanme brUhi mahAbAho shrotavyaM yadi manyase || 17||

vAsudeva uvAcha||

astrairbahuvidhairdagdhaH pUrvamevAyamarjuna |
madadhiShThitatvAtsamare na vishIrNaH parantapa || 18||

idAnIM tu vishIrNo.ayaM dagdho brahmAstratejasA |
mayA vimuktaH kaunteya tvayyadya kRRitakarmaNi || 19||

sa~njaya uvAcha||

IShadutsmayamAnashcha bhagavAnkeshavo.arihA |
pariShvajya cha rAjAnaM yudhiShThiramabhAShata || 20||

diShTyA jayasi kaunteya diShTyA te shatravo jitAH |
diShTyA gANDIvadhanvA cha bhImasenashcha pANDavaH || 21||

tvaM chApi kushalI rAjanmAdrIputrau cha pANDavau |
muktA vIrakShayAdasmAtsa~NgrAmAnnihatadviShaH || 22||

kShipramuttarakAlAni kuru kAryANi bhArata || 22||

upayAtamupaplavyaM saha gANDIvadhanvanA |
AnIya madhuparkaM mAM yatpurA tvamavochathAH || 23||

eSha bhrAtA sakhA chaiva tava kRRiShNa dhana~njayaH |
rakShitavyo mahAbAho sarvAsvApatsviti prabho || 24||

tava chaivaM bruvANasya tathetyevAhamabruvam || 24||

sa savyasAchI guptaste vijayI cha nareshvara |
bhrAtRRibhiH saha rAjendra shUraH satyaparAkramaH || 25||

mukto vIrakShayAdasmAtsa~NgrAmAdromaharShaNAt || 25||

evamuktastu kRRiShNena dharmarAjo yudhiShThiraH |
hRRiShTaromA mahArAja pratyuvAcha janArdanam || 26||

pramuktaM droNakarNAbhyAM brahmAstramarimardana |
kastvadanyaH sahetsAkShAdapi vajrI pura.ndaraH || 27||

bhavatastu prasAdena sa~NgrAme bahavo jitAH |
mahAraNagataH pArtho yachcha nAsItparA~NmukhaH || 28||

tathaiva cha mahAbAho paryAyairbahubhirmayA |
karmaNAmanusantAnaM tejasashcha gatiH shubhA || 29||

upaplavye maharShirme kRRiShNadvaipAyano.abravIt |
yato dharmastataH kRRiShNo yataH kRRiShNastato jayaH || 30||

ityevamukte te vIrAH shibiraM tava bhArata |
pravishya pratyapadyanta kosharatnarddhisa~nchayAn || 31||

rajataM jAtarUpaM cha maNInatha cha mauktikAn |
bhUShaNAnyatha mukhyAni kambalAnyajinAni cha || 32||

dAsIdAsamasa~NkhyeyaM rAjyopakaraNAni cha || 32||

te prApya dhanamakShayyaM tvadIyaM bharatarShabha |
udakroshanmaheShvAsA narendra vijitArayaH || 33||

te tu vIrAH samAshvasya vAhanAnyavamuchya cha |
atiShThanta muhuH sarve pANDavAH sAtyakistathA || 34||

athAbravInmahArAja vAsudevo mahAyashAH |
asmAbhirma~NgalArthAya vastavyaM shibirAdbahiH || 35||

tathetyuktvA cha te sarve pANDavAH sAtyakistathA |
vAsudevena sahitA ma~NgalArthaM yayurbahiH || 36||

te samAsAdya saritaM puNyAmoghavatIM nRRipa |
nyavasannatha tAM rAtriM pANDavA hatashatravaH || 37||

tataH sampreShayAmAsuryAdavaM nAgasAhvayam |
sa cha prAyAjjavenAshu vAsudevaH pratApavAn || 38||

dArukaM rathamAropya yena rAjAmbikAsutaH || 38||

tamUchuH samprayAsyantaM sainyasugrIvavAhanam |
pratyAshvAsaya gAndhArIM hataputrAM yashasvinIm || 39||

sa prAyAtpANDavairuktastatpuraM sAtvatAM varaH |
AsasAdayiShuH kShipraM gAndhArIM nihatAtmajAm || 40||

\hrule

\medskip
                  62
\medskip

janamejaya uvAcha||

kimarthaM rAjashArdUlo dharmarAjo yudhiShThiraH |
gAndhAryAH preShayAmAsa vAsudevaM parantapam || 1||

yadA pUrvaM gataH kRRiShNaH shamArthaM kauravAnprati |
na cha taM labdhavAnkAmaM tato yuddhamabhUdidam || 2||

nihateShu tu yodheShu hate duryodhane tathA |
pRRithivyAM pANDaveyasya niHsapatne kRRite yudhi || 3||

vidrute shibire shUnye prApte yashasi chottame |
kiM nu tatkAraNaM brahmanyena kRRiShNo gataH punaH || 4||

na chaitatkAraNaM brahmannalpaM vai pratibhAti me |
yatrAgamadameyAtmA svayameva janArdanaH || 5||

tattvato vai samAchakShva sarvamadhvaryusattama |
yachchAtra kAraNaM brahmankAryasyAsya vinishchaye || 6||

vaishampAyana uvAcha||

tvadyukto.ayamanuprashno yanmAM pRRichChasi pArthiva |
tatte.ahaM sampravakShyAmi yathAvadbharatarShabha || 7||

hataM duryodhanaM dRRiShTvA bhImasenena sa.nyuge |
vyutkramya samayaM rAjandhArtarAShTraM mahAbalam || 8||

anyAyena hataM dRRiShTvA gadAyuddhena bhArata |
yudhiShThiraM mahArAja mahadbhayamathAvishat || 9||

chintayAno mahAbhAgAM gAndhArIM tapasAnvitAm |
ghoreNa tapasA yuktAM trailokyamapi sA dahet || 10||

tasya chintayamAnasya buddhiH samabhavattadA |
gAndhAryAH krodhadIptAyAH pUrvaM prashamanaM bhavet || 11||

sA hi putravadhaM shrutvA kRRitamasmAbhirIdRRisham |
mAnasenAgninA kruddhA bhasmasAnnaH kariShyati || 12||

kathaM duHkhamidaM tIvraM gAndhArI prasahiShyati |
shrutvA vinihataM putraM ChalenAjihmayodhinam || 13||

evaM vichintya bahudhA bhayashokasamanvitaH |
vAsudevamidaM vAkyaM dharmarAjo.abhyabhAShata || 14||

tava prasAdAdgovinda rAjyaM nihatakaNTakam |
aprApyaM manasApIha prAptamasmAbhirachyuta || 15||

pratyakShaM me mahAbAho sa~NgrAme romaharShaNe |
vimardaH sumahAnprAptastvayA yAdavanandana || 16||

tvayA devAsure yuddhe vadhArthamamaradviShAm |
yathA sAhyaM purA dattaM hatAshcha vibudhadviShaH || 17||

sAhyaM tathA mahAbAho dattamasmAkamachyuta |
sArathyena cha vArShNeya bhavatA yaddhRRitA vayam || 18||

yadi na tvaM bhavennAthaH phalgunasya mahAraNe |
kathaM shakyo raNe jetuM bhavedeSha balArNavaH || 19||

gadAprahArA vipulAH parighaishchApi tADanam |
shaktibhirbhiNDipAlaishcha tomaraiH saparashvadhaiH || 20||

vAchashcha paruShAH prAptAstvayA hyasmaddhitaiShiNA |
tAshcha te saphalAH sarvA hate duryodhane.achyuta || 21||

gAndhAryA hi mahAbAho krodhaM budhyasva mAdhava |
sA hi nityaM mahAbhAgA tapasogreNa karshitA || 22||

putrapautravadhaM shrutvA dhruvaM naH sampradhakShyati |
tasyAH prasAdanaM vIra prAptakAlaM mataM mama || 23||

kashcha tAM krodhadIptAkShIM putravyasanakarshitAm |
vIkShituM puruShaH shaktastvAmRRite puruShottama || 24||

tatra me gamanaM prAptaM rochate tava mAdhava |
gAndhAryAH krodhadIptAyAH prashamArthamari.ndama || 25||

tvaM hi kartA vikartA cha lokAnAM prabhavApyayaH |
hetukAraNasa.nyuktairvAkyaiH kAlasamIritaiH || 26||

kShiprameva mahAprAj~na gAndhArIM shamayiShyasi |
pitAmahashcha bhagavAnkRRiShNastatra bhaviShyati || 27||

sarvathA te mahAbAho gAndhAryAH krodhanAshanam |
kartavyaM sAtvatashreShTha pANDavAnAM hitaiShiNA || 28||

dharmarAjasya vachanaM shrutvA yadukulodvahaH |
Amantrya dArukaM prAha rathaH sajjo vidhIyatAm || 29||

keshavasya vachaH shrutvA tvaramANo.atha dArukaH |
nyavedayadrathaM sajjaM keshavAya mahAtmane || 30||

taM rathaM yAdavashreShThaH samAruhya parantapaH |
jagAma hAstinapuraM tvaritaH keshavo vibhuH || 31||

tataH prAyAnmahArAja mAdhavo bhagavAnrathI |
nAgasAhvayamAsAdya pravivesha cha vIryavAn || 32||

pravishya nagaraM vIro rathaghoSheNa nAdayan |
vidito dhRRitarAShTrasya so.avatIrya rathottamAt || 33||

abhyagachChadadInAtmA dhRRitarAShTraniveshanam |
pUrvaM chAbhigataM tatra so.apashyadRRiShisattamam || 34||

pAdau prapIDya kRRiShNasya rAj~nashchApi janArdanaH |
abhyavAdayadavyagro gAndhArIM chApi keshavaH || 35||

tatastu yAdavashreShTho dhRRitarAShTramadhokShajaH |
pANimAlambya rAj~naH sa sasvaraM praruroda ha || 36||

sa muhUrtamivotsRRijya bAShpaM shokasamudbhavam |
prakShAlya vAriNA netre Achamya cha yathAvidhi || 37||

uvAcha prashritaM vAkyaM dhRRitarAShTramari.ndamaH || 37||

na te.astyaviditaM ki~nchidbhUtabhavyasya bhArata |
kAlasya cha yathA vRRittaM tatte suviditaM prabho || 38||

yadidaM pANDavaiH sarvaistava chittAnurodhibhiH |
kathaM kulakShayo na syAttathA kShatrasya bhArata || 39||

bhrAtRRibhiH samayaM kRRitvA kShAntavAndharmavatsalaH |
dyUtachChalajitaiH shaktairvanavAso.abhyupAgataH || 40||

aj~nAtavAsacharyA cha nAnAveshasamAvRRitaiH |
anye cha bahavaH kleshAstvashaktairiva nityadA || 41||

mayA cha svayamAgamya yuddhakAla upasthite |
sarvalokasya sAMnidhye grAmA.nstvaM pa~ncha yAchitaH || 42||

tvayA kAlopasRRiShTena lobhato nApavarjitAH |
tavAparAdhAnnRRipate sarvaM kShatraM kShayaM gatam || 43||

bhIShmeNa somadattena bAhlikena kRRipeNa cha |
droNena cha saputreNa vidureNa cha dhImatA || 44||

yAchitastvaM shamaM nityaM na cha tatkRRitavAnasi || 44||

kAlopahatachitto hi sarvo muhyati bhArata |
yathA mUDho bhavAnpUrvamasminnarthe samudyate || 45||

kimanyatkAlayogAddhi diShTameva parAyaNam |
mA cha doShaM mahArAja pANDaveShu niveshaya || 46||

alpo.apyatikramo nAsti pANDavAnAM mahAtmanAm |
dharmato nyAyatashchaiva snehatashcha parantapa || 47||

etatsarvaM tu vij~nAya AtmadoShakRRitaM phalam |
asUyAM pANDuputreShu na bhavAnkartumarhati || 48||

kulaM va.nshashcha piNDashcha yachcha putrakRRitaM phalam |
gAndhAryAstava chaivAdya pANDaveShu pratiShThitam || 49||

etatsarvamanudhyAtvA Atmanashcha vyatikramam |
shivena pANDavAndhyAhi namaste bharatarShabha || 50||

jAnAsi cha mahAbAho dharmarAjasya yA tvayi |
bhaktirbharatashArdUla snehashchApi svabhAvataH || 51||

etachcha kadanaM kRRitvA shatrUNAmapakAriNAm |
dahyate sma divArAtraM na cha sharmAdhigachChati || 52||

tvAM chaiva narashArdUla gAndhArIM cha yashasvinIm |
sa shochanbharatashreShTha na shAntimadhigachChati || 53||

hriyA cha parayAviShTo bhavantaM nAdhigachChati |
putrashokAbhisantaptaM buddhivyAkulitendriyam || 54||

evamuktvA mahArAja dhRRitarAShTraM yadUttamaH |
uvAcha paramaM vAkyaM gAndhArIM shokakarshitAm || 55||

saubaleyi nibodha tvaM yattvAM vakShyAmi suvrate |
tvatsamA nAsti loke.asminnadya sImantinI shubhe || 56||

jAnAmi cha yathA rAj~ni sabhAyAM mama saMnidhau |
dharmArthasahitaM vAkyamubhayoH pakShayorhitam || 57||

uktavatyasi kalyANi na cha te tanayaiH shrutam || 57||

duryodhanastvayA chokto jayArthI paruShaM vachaH |
shRRiNu mUDha vacho mahyaM yato dharmastato jayaH || 58||

tadidaM samanuprAptaM tava vAkyaM nRRipAtmaje |
evaM viditvA kalyANi mA sma shoke manaH kRRithAH || 59||

pANDavAnAM vinAshAya mA te buddhiH kadAchana || 59||

shaktA chAsi mahAbhAge pRRithivIM sacharAcharAm |
chakShuShA krodhadIptena nirdagdhuM tapaso balAt || 60||

vAsudevavachaH shrutvA gAndhArI vAkyamabravIt |
evametanmahAbAho yathA vadasi keshava || 61||

AdhibhirdahyamAnAyA matiH sa~nchalitA mama |
sA me vyavasthitA shrutvA tava vAkyaM janArdana || 62||

rAj~nastvandhasya vRRiddhasya hataputrasya keshava |
tvaM gatiH saha tairvIraiH pANDavairdvipadAM vara || 63||

etAvaduktvA vachanaM mukhaM prachChAdya vAsasA |
putrashokAbhisantaptA gAndhArI praruroda ha || 64||

tata enAM mahAbAhuH keshavaH shokakarshitAm |
hetukAraNasa.nyuktairvAkyairAshvAsayatprabhuH || 65||

samAshvAsya cha gAndhArIM dhRRitarAShTraM cha mAdhavaH |
drauNeH sa~NkalpitaM bhAvamanvabudhyata keshavaH || 66||

tatastvarita utthAya pAdau mUrdhnA praNamya cha |
dvaipAyanasya rAjendra tataH kauravamabravIt || 67||

ApRRichChe tvAM kurushreShTha mA cha shoke manaH kRRithAH |
drauNeH pApo.astyabhiprAyastenAsmi sahasotthitaH || 68||

pANDavAnAM vadhe rAtrau buddhistena pradarshitA || 68||

etachChrutvA tu vachanaM gAndhAryA sahito.abravIt |
dhRRitarAShTro mahAbAhuH keshavaM keshisUdanam || 69||

shIghraM gachCha mahAbAho pANDavAnparipAlaya |
bhUyastvayA sameShyAmi kShiprameva janArdana || 70||

prAyAttatastu tvarito dArukeNa sahAchyutaH || 70||

vAsudeve gate rAjandhRRitarAShTraM janeshvaram |
AshvAsayadameyAtmA vyAso lokanamaskRRitaH || 71||

vAsudevo.api dharmAtmA kRRitakRRityo jagAma ha |
shibiraM hAstinapurAddidRRikShuH pANDavAnnRRipa || 72||

Agamya shibiraM rAtrau so.abhyagachChata pANDavAn |
tachcha tebhyaH samAkhyAya sahitastaiH samAvishat || 73||

\hrule

\medskip
                  63
\medskip

dhRRitarAShTra uvAcha||

adhiShThitaH padA mUrdhni bhagnasaktho mahIM gataH |
shauTIramAnI putro me kAnyabhAShata sa~njaya || 1||

atyarthaM kopano rAjA jAtavairashcha pANDuShu |
vyasanaM paramaM prAptaH kimAha paramAhave || 2||

sa~njaya uvAcha||

shRRiNu rAjanpravakShyAmi yathAvRRittaM narAdhipa |
rAj~nA yaduktaM bhagnena tasminvyasana Agate || 3||

bhagnasaktho nRRipo rAjanpA.nsunA so.avaguNThitaH |
yamayanmUrdhajA.nstatra vIkShya chaiva disho dasha || 4||

keshAnniyamya yatnena niHshvasannurago yathA |
sa.nrambhAshruparItAbhyAM netrAbhyAmabhivIkShya mAm || 5||

bAhU dharaNyAM niShpiShya muhurmatta iva dvipaH |
prakIrNAnmUrdhajAndhunvandantairdantAnupaspRRishan || 6||

garhayanpANDavaM jyeShThaM niHshvasyedamathAbravIt || 6||

bhIShme shAntanave nAthe karNe chAstrabhRRitAM vare |
gautame shakunau chApi droNe chAstrabhRRitAM vare || 7||

ashvatthAmni tathA shalye shUre cha kRRitavarmaNi |
imAmavasthAM prApto.asmi kAlo hi duratikramaH || 8||

ekAdashachamUbhartA so.ahametAM dashAM gataH |
kAlaM prApya mahAbAho na kashchidativartate || 9||

AkhyAtavyaM madIyAnAM ye.asmi~njIvanti sa~Ngare |
yathAhaM bhImasenena vyutkramya samayaM hataH || 10||

bahUni sunRRisha.nsAni kRRitAni khalu pANDavaiH |
bhUrishravasi karNe cha bhIShme droNe cha shrImati || 11||

idaM chAkIrtijaM karma nRRisha.nsaiH pANDavaiH kRRitam |
yena te satsu nirvedaM gamiShyantIti me matiH || 12||

kA prItiH sattvayuktasya kRRitvopadhikRRitaM jayam |
ko vA samayabhettAraM budhaH saMmantumarhati || 13||

adharmeNa jayaM labdhvA ko nu hRRiShyeta paNDitaH |
yathA saMhRRiShyate pApaH pANDuputro vRRikodaraH || 14||

kiM nu chitramatastvadya bhagnasakthasya yanmama |
kruddhena bhImasenena pAdena mRRiditaM shiraH || 15||

pratapantaM shriyA juShTaM vartamAnaM cha bandhuShu |
evaM kuryAnnaro yo hi sa vai sa~njaya pUjitaH || 16||

abhij~nau kShatradharmasya mama mAtA pitA cha me |
tau hi sa~njaya duHkhArtau vij~nApyau vachanAnmama || 17||

iShTaM bhRRityA bhRRitAH samyagbhUH prashAstA sasAgarA |
mUrdhni sthitamamitrANAM jIvatAmeva sa~njaya || 18||

dattA dAyA yathAshakti mitrANAM cha priyaM kRRitam |
amitrA bAdhitAH sarve ko nu svantataro mayA || 19||

yAtAni pararAShTrANi nRRipA bhuktAshcha dAsavat |
priyebhyaH prakRRitaM sAdhu ko nu svantataro mayA || 20||

mAnitA bAndhavAH sarve mAnyaH sampUjito janaH |
tritayaM sevitaM sarvaM ko nu svantataro mayA || 21||

Aj~naptaM nRRipamukhyeShu mAnaH prAptaH sudurlabhaH |
AjAneyaistathA yAtaM ko nu svantataro mayA || 22||

adhItaM vidhivaddattaM prAptamAyurnirAmayam |
svadharmeNa jitA lokAH ko nu svantataro mayA || 23||

diShTyA nAhaM jitaH sa~Nkhye parAnpreShyavadAshritaH |
diShTyA me vipulA lakShmIrmRRite tvanyaM gatA vibho || 24||

yadiShTaM kShatrabandhUnAM svadharmamanutiShThatAm |
nidhanaM tanmayA prAptaM ko nu svantataro mayA || 25||

diShTyA nAhaM parAvRRitto vairAtprAkRRitavajjitaH |
diShTyA na vimatiM kA~nchidbhajitvA tu parAjitaH || 26||

suptaM vAtha pramattaM vA yathA hanyAdviSheNa vA |
evaM vyutkrAntadharmeNa vyutkramya samayaM hataH || 27||

ashvatthAmA mahAbhAgaH kRRitavarmA cha sAtvataH |
kRRipaH shAradvatashchaiva vaktavyA vachanAnmama || 28||

adharmeNa pravRRittAnAM pANDavAnAmanekashaH |
vishvAsaM samayaghnAnAM na yUyaM gantumarhatha || 29||

vAtikA.nshchAbravIdrAjA putraste satyavikramaH |
adharmAdbhImasenena nihato.ahaM yathA raNe || 30||

so.ahaM droNaM svargagataM shalyakarNAvubhau tathA |
vRRiShasenaM mahAvIryaM shakuniM chApi saubalam || 31||

jalasandhaM mahAvIryaM bhagadattaM cha pArthivam |
saumadattiM maheShvAsaM saindhavaM cha jayadratham || 32||

duHshAsanapurogA.nshcha bhrAtR^InAtmasamA.nstathA |
dauHshAsaniM cha vikrAntaM lakShmaNaM chAtmajAvubhau || 33||

etA.nshchAnyA.nshcha subahUnmadIyA.nshcha sahasrashaH |
pRRiShThato.anugamiShyAmi sArthahIna ivAdhvagaH || 34||

kathaM bhrAtR^InhatA~nshrutvA bhartAraM cha svasA mama |
rorUyamANA duHkhArtA duHshalA sA bhaviShyati || 35||

snuShAbhiH prasnuShAbhishcha vRRiddho rAjA pitA mama |
gAndhArIsahitaH kroshankAM gatiM pratipatsyate || 36||

nUnaM lakShmaNamAtApi hataputrA hateshvarA |
vinAshaM yAsyati kShipraM kalyANI pRRithulochanA || 37||

yadi jAnAti chArvAkaH parivrADvAgvishAradaH |
kariShyati mahAbhAgo dhruvaM so.apachitiM mama || 38||

samantapa~nchake puNye triShu lokeShu vishrute |
ahaM nidhanamAsAdya lokAnprApsyAmi shAshvatAn || 39||

tato janasahasrANi bAShpapUrNAni mAriSha |
pralApaM nRRipateH shrutvA vidravanti disho dasha || 40||

sasAgaravanA ghorA pRRithivI sacharAcharA |
chachAlAtha sanirhrAdA dishashchaivAvilAbhavan || 41||

te droNaputramAsAdya yathAvRRittaM nyavedayan |
vyavahAraM gadAyuddhe pArthivasya cha ghAtanam || 42||

tadAkhyAya tataH sarve droNaputrasya bhArata |
dhyAtvA cha suchiraM kAlaM jagmurArtA yathAgatam || 43||

\hrule

\medskip
              drauNisenApatyAbhiShekaH
                  64
\medskip

sa~njaya uvAcha||

vAtikAnAM sakAshAttu shrutvA duryodhanaM hatam |
hatashiShTAstato rAjankauravANAM mahArathAH || 1||

vinirbhinnAH shitairbANairgadAtomarashaktibhiH |
ashvatthAmA kRRipashchaiva kRRitavarmA cha sAtvataH || 2||

tvaritA javanairashvairAyodhanamupAgaman || 2||

tatrApashyanmahAtmAnaM dhArtarAShTraM nipAtitam |
prabhagnaM vAyuvegena mahAshAlaM yathA vane || 3||

bhUmau viveShTamAnaM taM rudhireNa samukShitam |
mahAgajamivAraNye vyAdhena vinipAtitam || 4||

vivartamAnaM bahusho rudhiraughapariplutam |
yadRRichChayA nipatitaM chakramAdityagocharam || 5||

mahAvAtasamutthena sa.nshuShkamiva sAgaram |
pUrNachandramiva vyomni tuShArAvRRitamaNDalam || 6||

reNudhvastaM dIrghabhujaM mAta~Ngasamavikramam |
vRRitaM bhUtagaNairghoraiH kravyAdaishcha samantataH || 7||

yathA dhanaM lipsamAnairbhRRityairnRRipatisattamam || 7||

bhrukuTIkRRitavaktrAntaM krodhAdudvRRittachakShuSham |
sAmarShaM taM naravyAghraM vyAghraM nipatitaM yathA || 8||

te tu dRRiShTvA maheShvAsA bhUtale patitaM nRRipam |
mohamabhyAgamansarve kRRipaprabhRRitayo rathAH || 9||

avatIrya rathebhyastu prAdravanrAjasaMnidhau |
duryodhanaM cha samprekShya sarve bhUmAvupAvishan || 10||

tato drauNirmahArAja bAShpapUrNekShaNaH shvasan |
uvAcha bharatashreShThaM sarvalokeshvareshvaram || 11||

na nUnaM vidyate.asahyaM mAnuShye ki~nchideva hi |
yatra tvaM puruShavyAghra sheShe pA.nsuShu rUShitaH || 12||

bhUtvA hi nRRipatiH pUrvaM samAj~nApya cha medinIm |
kathameko.adya rAjendra tiShThase nirjane vane || 13||

duHshAsanaM na pashyAmi nApi karNaM mahAratham |
nApi tAnsuhRRidaH sarvAnkimidaM bharatarShabha || 14||

duHkhaM nUnaM kRRitAntasya gatiM j~nAtuM katha~nchana |
lokAnAM cha bhavAnyatra shete pA.nsuShu rUShitaH || 15||

eSha mUrdhAvasiktAnAmagre gatvA parantapaH |
satRRiNaM grasate pA.nsuM pashya kAlasya paryayam || 16||

kva te tadamalaM ChatraM vyajanaM kva cha pArthiva |
sA cha te mahatI senA kva gatA pArthivottama || 17||

durvij~neyA gatirnUnaM kAryANAM kAraNAntare |
yadvai lokagururbhUtvA bhavAnetAM dashAM gataH || 18||

adhruvA sarvamartyeShu dhruvaM shrIrupalakShyate |
bhavato vyasanaM dRRiShTvA shakravispardhino bhRRisham || 19||

tasya tadvachanaM shrutvA duHkhitasya visheShataH |
uvAcha rAjanputraste prAptakAlamidaM vachaH || 20||

vimRRijya netre pANibhyAM shokajaM bAShpamutsRRijan |
kRRipAdInsa tadA vIrAnsarvAneva narAdhipaH || 21||

IdRRisho martyadharmo.ayaM dhAtrA nirdiShTa uchyate |
vinAshaH sarvabhUtAnAM kAlaparyAyakAritaH || 22||

so.ayaM mAM samanuprAptaH pratyakShaM bhavatAM hi yaH |
pRRithivIM pAlayitvAhametAM niShThAmupAgataH || 23||

diShTyA nAhaM parAvRRitto yuddhe kasyA~nchidApadi |
diShTyAhaM nihataH pApaishChalenaiva visheShataH || 24||

utsAhashcha kRRito nityaM mayA diShTyA yuyutsatA |
diShTyA chAsmi hato yuddhe nihataj~nAtibAndhavaH || 25||

diShTyA cha vo.ahaM pashyAmi muktAnasmAjjanakShayAt |
svastiyuktA.nshcha kalyA.nshcha tanme priyamanuttamam || 26||

mA bhavanto.anutapyantAM sauhRRidAnnidhanena me |
yadi vedAH pramANaM vo jitA lokA mayAkShayAH || 27||

manyamAnaH prabhAvaM cha kRRiShNasyAmitatejasaH |
tena na chyAvitashchAhaM kShatradharmAtsvanuShThitAt || 28||

sa mayA samanuprApto nAsmi shochyaH katha~nchana |
kRRitaM bhavadbhiH sadRRishamanurUpamivAtmanaH || 29||

yatitaM vijaye nityaM daivaM tu duratikramam || 29||

etAvaduktvA vachanaM bAShpavyAkulalochanaH |
tUShNIM babhUva rAjendra rujAsau vihvalo bhRRisham || 30||

tathA tu dRRiShTvA rAjAnaM bAShpashokasamanvitam |
drauNiH krodhena jajvAla yathA vahnirjagatkShaye || 31||

sa tu krodhasamAviShTaH pANau pANiM nipIDya cha |
bAShpavihvalayA vAchA rAjAnamidamabravIt || 32||

pitA me nihataH kShudraiH sunRRisha.nsena karmaNA |
na tathA tena tapyAmi yathA rAja.nstvayAdya vai || 33||

shRRiNu chedaM vacho mahyaM satyena vadataH prabho |
iShTApUrtena dAnena dharmeNa sukRRitena cha || 34||

adyAhaM sarvapA~nchAlAnvAsudevasya pashyataH |
sarvopAyairhi neShyAmi pretarAjaniveshanam || 35||

anuj~nAM tu mahArAja bhavAnme dAtumarhati || 35||

iti shrutvA tu vachanaM droNaputrasya kauravaH |
manasaH prItijananaM kRRipaM vachanamabravIt || 36||

AchArya shIghraM kalashaM jalapUrNaM samAnaya || 36||

sa tadvachanamAj~nAya rAj~no brAhmaNasattamaH |
kalashaM pUrNamAdAya rAj~no.antikamupAgamat || 37||

tamabravInmahArAja putrastava vishAM pate |
mamAj~nayA dvijashreShTha droNaputro.abhiShichyatAm || 38||

senApatyena bhadraM te mama chedichChasi priyam || 38||

rAj~no niyogAdyoddhavyaM brAhmaNena visheShataH |
vartatA kShatradharmeNa hyevaM dharmavido viduH || 39||

rAj~nastu vachanaM shrutvA kRRipaH shAradvatastataH |
drauNiM rAj~no niyogena senApatye.abhyaShechayat || 40||

so.abhiShikto mahArAja pariShvajya nRRipottamam |
prayayau siMhanAdena dishaH sarvA vinAdayan || 41||

duryodhano.api rAjendra shoNitaughapariplutaH |
tAM nishAM pratipede.atha sarvabhUtabhayAvahAm || 42||

apakramya tu te tUrNaM tasmAdAyodhanAnnRRipa |
shokasa.nvignamanasashchintAdhyAnaparAbhavan || 43||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


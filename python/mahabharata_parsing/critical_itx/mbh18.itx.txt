%@@1
% File name             : mbh18.itx
%--------------------------------------------
% Text title            : 18 mahAbhArate svargArohaNaparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 18 Mahabharata - Svargarohanaparva ..}##
\itxtitle{.. 18 mahAbhArate svargArohaNaparvam ..}##\endtitles ##

              svargArohaNaparva
              svarge nAradavAkyam.h
                  1
\medskip

janamejaya uvAcha||

svargaM triviShTapaM prApya mama pUrvapitAmahAH |
pANDavA dhArtarAShTrAshcha kAni sthAnAni bhejire || 1||

etadichChAmyahaM shrotuM sarvavichchAsi me mataH |
maharShiNAbhyanuj~nAto vyAsenAdbhutakarmaNA || 2||

vaishampAyana uvAcha||

svargaM triviShTapaM prApya tava pUrvapitAmahAH |
yudhiShThiraprabhRRitayo yadakurvata tachChRRiNu || 3||

svargaM triviShTapaM prApya dharmarAjo yudhiShThiraH |
duryodhanaM shriyA juShTaM dadarshAsInamAsane || 4||

bhrAjamAnamivAdityaM vIralakShmyAbhisa.nvRRitam |
devairbhrAjiShNubhiH sAdhyaiH sahitaM puNyakarmabhiH || 5||

tato yudhiShThiro dRRiShTvA duryodhanamamarShitaH |
sahasA saMnivRRitto.abhUchChriyaM dRRiShTvA suyodhane || 6||

bruvannuchchairvachastAnvai nAhaM duryodhanena vai |
sahitaH kAmaye lokA.NllubdhenAdIrghadarshinA || 7||

yatkRRite pRRithivI sarvA suhRRido bAndhavAstathA |
hatAsmAbhiH prasahyAjau kliShTaiH pUrvaM mahAvane || 8||

draupadI cha sabhAmadhye pA~nchAlI dharmachAriNI |
parikliShTAnavadyA~NgI patnI no gurusaMnidhau || 9||

svasti devA na me kAmaH suyodhanamudIkShitum |
tatrAhaM gantumichChAmi yatra te bhrAtaro mama || 10||

maivamityabravIttaM tu nAradaH prahasanniva |
svarge nivAso rAjendra viruddhaM chApi nashyati || 11||

yudhiShThira mahAbAho maivaM vochaH katha~nchana |
duryodhanaM prati nRRipaM shRRiNu chedaM vacho mama || 12||

eSha duryodhano rAjA pUjyate tridashaiH saha |
sadbhishcha rAjapravarairya ime svargavAsinaH || 13||

vIralokagatiM prApto yuddhe hutvAtmanastanum |
yUyaM sarve surasamA yena yuddhe samAsitAH || 14||

sa eSha kShatradharmeNa sthAnametadavAptavAn |
bhaye mahati yo.abhIto babhUva pRRithivIpatiH || 15||

na tanmanasi kartavyaM putra yaddyUtakAritam |
draupadyAshcha parikleshaM na chintayatumarhasi || 16||

ye chAnye.api parikleshA yuShmAkaM dyUtakAritAH |
sa~NgrAmeShvatha vAnyatra na tAnsa.nsmartumarhasi || 17||

samAgachCha yathAnyAyaM rAj~nA duryodhanena vai |
svargo.ayaM neha vairANi bhavanti manujAdhipa || 18||

nAradenaivamuktastu kururAjo yudhiShThiraH |
bhrAtR^InpaprachCha medhAvI vAkyametaduvAcha ha || 19||

yadi duryodhanasyaite vIralokAH sanAtanAH |
adharmaj~nasya pApasya pRRithivIsuhRRidadruhaH || 20||

yatkRRite pRRithivI naShTA sahayA sarathadvipA |
vayaM cha manyunA dagdhA vairaM pratichikIrShavaH || 21||

ye te vIrA mahAtmAno bhrAtaro me mahAvratAH |
satyapratij~nA lokasya shUrA vai satyavAdinaH || 22||

teShAmidAnIM ke lokA draShTumichChAmi tAnaham |
karNaM chaiva mahAtmAnaM kaunteyaM satyasa~Ngaram || 23||

dhRRiShTadyumnaM sAtyakiM cha dhRRiShTadyumnasya chAtmajAn |
ye cha shastrairvadhaM prAptAH kShatradharmeNa pArthivAH || 24||

kva nu te pArthivA brahmannaitAnpashyAmi nArada |
virATadrupadau chaiva dhRRiShTaketumukhA.nshcha tAn || 25||

shikhaNDinaM cha pA~nchAlyaM draupadeyA.nshcha sarvashaH |
abhimanyuM cha durdharShaM draShTumichChAmi nArada || 26||

\hrule

\medskip
              devadUtavisarjanam.h
                  2
\medskip

yudhiShThira uvAcha||

neha pashyAmi vibudhA rAdheyamamitaujasam |
bhrAtarau cha mahAtmAnau yudhAmanyUttamaujasau || 1||

juhuvurye sharIrANi raNavahnau mahArathAH |
rAjAno rAjaputrAshcha ye madarthe hatA raNe || 2||

kva te mahArathAH sarve shArdUlasamavikramAH |
tairapyayaM jito lokaH kachchitpuruShasattamaiH || 3||

yadi lokAnimAnprAptAste cha sarve mahArathAH |
sthitaM vitta hi mAM devAH sahitaM tairmahAtmabhiH || 4||

kachchinna tairavApto.ayaM nRRipairloko.akShayaH shubhaH |
na tairahaM vinA vatsye j~nAtibhirbhrAtRRibhistathA || 5||

mAturhi vachanaM shrutvA tadA salilakarmaNi |
karNasya kriyatAM toyamiti tapyAmi tena vai || 6||

idaM cha paritapyAmi punaH punarahaM surAH |
yanmAtuH sadRRishau pAdau tasyAhamamitaujasaH || 7||

dRRiShTvaiva taM nAnugataH karNaM parabalArdanam |
na hyasmAnkarNasahitA~njayechChakro.api sa.nyuge || 8||

tamahaM yatratatrasthaM draShTumichChAmi sUryajam |
avij~nAto mayA yo.asau ghAtitaH savyasAchinA || 9||

bhImaM cha bhImavikrAntaM prANebhyo.api priyaM mama |
arjunaM chendrasa~NkAshaM yamau tau cha yamopamau || 10||

draShTumichChAmi tAM chAhaM pA~nchAlIM dharmachAriNIm |
na cheha sthAtumichChAmi satyametadbravImi vaH || 11||

kiM me bhrAtRRivihInasya svargeNa surasattamAH |
yatra te sa mama svargo nAyaM svargo mato mama || 12||

devA UchuH||

yadi vai tatra te shraddhA gamyatAM putra mAchiram |
priye hi tava vartAmo devarAjasya shAsanAt || 13||

vaishampAyana uvAcha||

ityuktvA taM tato devA devadUtamupAdishan |
yudhiShThirasya suhRRido darshayeti parantapa || 14||

tataH kuntIsuto rAjA devadUtashcha jagmatuH |
sahitau rAjashArdUla yatra te puruSharShabhAH || 15||

agrato devadUtastu yayau rAjA cha pRRiShThataH |
panthAnamashubhaM durgaM sevitaM pApakarmabhiH || 16||

tamasA sa.nvRRitaM ghoraM keshashaivalashAdvalam |
yuktaM pApakRRitAM gandhairmA.nsashoNitakardamam || 17||

da.nshotthAnaM sajhillIkaM makShikAmashakAvRRitam |
itashchetashcha kuNapaiH samantAtparivAritam || 18||

asthikeshasamAkIrNaM kRRimikITasamAkulam |
jvalanena pradIptena samantAtpariveShTitam || 19||

ayomukhaishcha kAkolairgRRidhraishcha samabhidrutam |
sUchImukhaistathA pretairvindhyashailopamairvRRitam || 20||

medorudhirayuktaishcha ChinnabAhUrupANibhiH |
nikRRittodarapAdaishcha tatra tatra praveritaiH || 21||

sa tatkuNapadurgandhamashivaM romaharShaNam |
jagAma rAjA dharmAtmA madhye bahu vichintayan || 22||

dadarshoShNodakaiH pUrNAM nadIM chApi sudurgamAm |
asipatravanaM chaiva nishitakShurasa.nvRRitam || 23||

karambhavAlukAstaptA AyasIshcha shilAH pRRithak |
lohakumbhIshcha tailasya kvAthyamAnAH samantataH || 24||

kUTashAlmalikaM chApi dusparshaM tIkShNakaNTakam |
dadarsha chApi kaunteyo yAtanAH pApakarmiNAm || 25||

sa taM durgandhamAlakShya devadUtamuvAcha ha |
kiyadadhvAnamasmAbhirgantavyamidamIdRRisham || 26||

kva cha te bhrAtaro mahyaM tanmamAkhyAtumarhasi |
desho.ayaM kashcha devAnAmetadichChAmi veditum || 27||

sa saMnivavRRite shrutvA dharmarAjasya bhAShitam |
devadUto.abravIchchainametAvadgamanaM tava || 28||

nivartitavyaM hi mayA tathAsmyukto divaukasaiH |
yadi shrAnto.asi rAjendra tvamathAgantumarhasi || 29||

yudhiShThirastu nirviNNastena gandhena mUrChitaH |
nivartane dhRRitamanAH paryAvartata bhArata || 30||

sa saMnivRRitto dharmAtmA duHkhashokasamanvitaH |
shushrAva tatra vadatAM dInA vAchaH samantataH || 31||

bho bho dharmaja rAjarShe puNyAbhijana pANDava |
anugrahArthamasmAkaM tiShTha tAvanmuhUrtakam || 32||

AyAti tvayi durdharShe vAti puNyaH samIraNaH |
tava gandhAnugastAta yenAsmAnsukhamAgamat || 33||

te vayaM pArtha dIrghasya kAlasya puruSharShabha |
sukhamAsAdayiShyAmastvAM dRRiShTvA rAjasattama || 34||

santiShThasva mahAbAho muhUrtamapi bhArata |
tvayi tiShThati kauravya yAtanAsmAnna bAdhate || 35||

evaM bahuvidhA vAchaH kRRipaNA vedanAvatAm |
tasmindeshe sa shushrAva samantAdvadatAM nRRipa || 36||

teShAM tadvachanaM shrutvA dayAvAndInabhAShiNAm |
aho kRRichChramiti prAha tasthau sa cha yudhiShThiraH || 37||

sa tA giraH purastAdvai shrutapUrvAH punaH punaH |
glAnAnAM duHkhitAnAM cha nAbhyajAnata pANDavaH || 38||

abudhyamAnastA vAcho dharmaputro yudhiShThiraH |
uvAcha ke bhavanto vai kimarthamiha tiShThatha || 39||

ityuktAste tataH sarve samantAdavabhAShire |
karNo.ahaM bhImaseno.ahamarjuno.ahamiti prabho || 40||

nakulaH sahadevo.ahaM dhRRiShTadyumno.ahamityuta |
draupadI draupadeyAshcha ityevaM te vichukrushuH || 41||

tA vAchaH sA tadA shrutvA taddeshasadRRishIrnRRipa |
tato vimamRRishe rAjA kiM nvidaM daivakAritam || 42||

kiM nu tatkaluShaM karma kRRitamebhirmahAtmabhiH |
karNena draupadeyairvA pA~nchAlyA vA sumadhyayA || 43||

ya ime pApagandhe.asmindeshe santi sudAruNe |
na hi jAnAmi sarveShAM duShkRRitaM puNyakarmaNAm || 44||

kiM kRRitvA dhRRitarAShTrasya putro rAjA suyodhanaH |
tathA shriyA yutaH pApaH saha sarvaiH padAnugaiH || 45||

mahendra iva lakShmIvAnAste paramapUjitaH |
kasyedAnIM vikAro.ayaM yadime narakaM gatAH || 46||

sarvadharmavidaH shUrAH satyAgamaparAyaNAH |
kShAtradharmaparAH prAj~nA yajvAno bhUridakShiNAH || 47||

kiM nu supto.asmi jAgarmi chetayAno na chetaye |
aho chittavikAro.ayaM syAdvA me chittavibhramaH || 48||

evaM bahuvidhaM rAjA vimamarsha yudhiShThiraH |
duHkhashokasamAviShTashchintAvyAkulitendriyaH || 49||

krodhamAhArayachchaiva tIvraM dharmasuto nRRipaH |
devA.nshcha garhayAmAsa dharmaM chaiva yudhiShThiraH || 50||

sa tIvragandhasantapto devadUtamuvAcha ha |
gamyatAM bhadra yeShAM tvaM dUtasteShAmupAntikam || 51||

na hyahaM tatra yAsmyAmi sthito.asmIti nivedyatAm |
matsa.nshrayAdime dUta sukhino bhrAtaro hi me || 52||

ityuktaH sa tadA dUtaH pANDuputreNa dhImatA |
jagAma tatra yatrAste devarAjaH shatakratuH || 53||

nivedayAmAsa cha taddharmarAjachikIrShitam |
yathoktaM dharmaputreNa sarvameva janAdhipa || 54||

\hrule

\medskip
              yudhiShThirasvargArohaNam.h
                  3
\medskip

vaishampAyana uvAcha||

sthite muhUrtaM pArthe tu dharmarAje yudhiShThire |
Ajagmustatra kauravya devAH shakrapurogamAH || 1||

svayaM vigrahavAndharmo rAjAnaM prasamIkShitum |
tatrAjagAma yatrAsau kururAjo yudhiShThiraH || 2||

teShu bhAsvaradeheShu puNyAbhijanakarmasu |
samAgateShu deveShu vyagamattattamo nRRipa || 3||

nAdRRishyanta cha tAstatra yAtanAH pApakarmiNAm |
nadI vaitaraNI chaiva kUTashAlmalinA saha || 4||

lohakumbhyaH shilAshchaiva nAdRRishyanta bhayAnakAH |
vikRRitAni sharIrANi yAni tatra samantataH || 5||

dadarsha rAjA kaunteyastAnyadRRishyAni chAbhavan || 5||

tato vAyuH sukhasparshaH puNyagandhavahaH shivaH |
vavau devasamIpasthaH shItalo.atIva bhArata || 6||

marutaH saha shakreNa vasavashchAshvinau saha |
sAdhyA rudrAstathAdityA ye chAnye.api divaukasaH || 7||

sarve tatra samAjagmuH siddhAshcha paramarShayaH |
yatra rAjA mahAtejA dharmaputraH sthito.abhavat || 8||

tataH shakraH surapatiH shriyA paramayA yutaH |
yudhiShThiramuvAchedaM sAntvapUrvamidaM vachaH || 9||

yudhiShThira mahAbAho prItA devagaNAstava |
ehyehi puruShavyAghra kRRitametAvatA vibho || 10||

siddhiH prAptA tvayA rAja.NllokAshchApyakShayAstava || 10||

na cha manyustvayA kAryaH shRRiNu chedaM vacho mama |
avashyaM narakastAta draShTavyaH sarvarAjabhiH || 11||

shubhAnAmashubhAnAM cha dvau rAshI puruSharShabha |
yaH pUrvaM sukRRitaM bhu~Nkte pashchAnnirayameti saH || 12||

pUrvaM narakabhAgyastu pashchAtsvargamupaiti saH || 12||

bhUyiShThaM pApakarmA yaH sa pUrvaM svargamashnute |
tena tvamevaM gamito mayA shreyorthinA nRRipa || 13||

vyAjena hi tvayA droNa upachIrNaH sutaM prati |
vyAjenaiva tato rAjandarshito narakastava || 14||

yathaiva tvaM tathA bhImastathA pArtho yamau tathA |
draupadI cha tathA kRRiShNA vyAjena narakaM gatAH || 15||

AgachCha narashArdUla muktAste chaiva kilbiShAt |
svapakShAshchaiva ye tubhyaM pArthivA nihatA raNe || 16||

sarve svargamanuprAptAstAnpashya puruSharShabha || 16||

karNashchaiva maheShvAsaH sarvashastrabhRRitAM varaH |
sa gataH paramAM siddhiM yadarthaM paritapyase || 17||

taM pashya puruShavyAghramAdityatanayaM vibho |
svasthAnasthaM mahAbAho jahi shokaM nararShabha || 18||

bhrAtR^I.nshchAnyA.nstathA pashya svapakShA.nshchaiva pArthivAn |
svaM svaM sthAnamanuprAptAnvyetu te mAnaso jvaraH || 19||

anubhUya pUrvaM tvaM kRRichChramitaH prabhRRiti kaurava |
viharasva mayA sArdhaM gatashoko nirAmayaH || 20||

karmaNAM tAta puNyAnAM jitAnAM tapasA svayam |
dAnAnAM cha mahAbAho phalaM prApnuhi pANDava || 21||

adya tvAM devagandharvA divyAshchApsaraso divi |
upasevantu kalyANaM virajombaravAsasaH || 22||

rAjasUyajitA.NllokAnashvamedhAbhivardhitAn |
prApnuhi tvaM mahAbAho tapasashcha phalaM mahat || 23||

uparyupari rAj~nAM hi tava lokA yudhiShThira |
harishchandrasamAH pArtha yeShu tvaM vihariShyasi || 24||

mAndhAtA yatra rAjarShiryatra rAjA bhagIrathaH |
dauHShantiryatra bharatastatra tvaM vihariShyasi || 25||

eShA devanadI puNyA pArtha trailokyapAvanI |
AkAshaga~NgA rAjendra tatrAplutya gamiShyasi || 26||

atra snAtasya te bhAvo mAnuSho vigamiShyati |
gatashoko nirAyAso muktavairo bhaviShyasi || 27||

evaM bruvati devendre kauravendraM yudhiShThiram |
dharmo vigrahavAnsAkShAduvAcha sutamAtmanaH || 28||

bho bho rAjanmahAprAj~na prIto.asmi tava putraka |
madbhaktyA satyavAkyena kShamayA cha damena cha || 29||

eShA tRRitIyA jij~nAsA tava rAjankRRitA mayA |
na shakyase chAlayituM svabhAvAtpArtha hetubhiH || 30||

pUrvaM parIkShito hi tvamAsIrdvaitavanaM prati |
araNIsahitasyArthe tachcha nistIrNavAnasi || 31||

sodaryeShu vinaShTeShu draupadyAM tatra bhArata |
shvarUpadhAriNA putra punastvaM me parIkShitaH || 32||

idaM tRRitIyaM bhrAtR^INAmarthe yatsthAtumichChasi |
vishuddho.asi mahAbhAga sukhI vigatakalmaShaH || 33||

na cha te bhrAtaraH pArtha narakasthA vishAM pate |
mAyaiShA devarAjena mahendreNa prayojitA || 34||

avashyaM narakastAta draShTavyaH sarvarAjabhiH |
tatastvayA prAptamidaM muhUrtaM duHkhamuttamam || 35||

na savyasAchI bhImo vA yamau vA puruSharShabhau |
karNo vA satyavAkShUro narakArhAshchiraM nRRipa || 36||

na kRRiShNA rAjaputrI cha narakArhA yudhiShThira |
ehyehi bharatashreShTha pashya ga~NgAM trilokagAm || 37||

evamuktaH sa rAjarShistava pUrvapitAmahaH |
jagAma saha dharmeNa sarvaishcha tridashAlayaiH || 38||

ga~NgAM devanadIM puNyAM pAvanImRRiShisa.nstutAm |
avagAhya tu tAM rAjA tanuM tatyAja mAnuShIm || 39||

tato divyavapurbhUtvA dharmarAjo yudhiShThiraH |
nirvairo gatasantApo jale tasminsamAplutaH || 40||

tato yayau vRRito devaiH kururAjo yudhiShThiraH |
dharmeNa sahito dhImAnstUyamAno maharShibhiH || 41||

\hrule

\medskip
                  4
\medskip

vaishampAyana uvAcha||

tato yudhiShThiro rAjA devaiH sarShimarudgaNaiH |
pUjyamAno yayau tatra yatra te kurupu~NgavAH || 1||

dadarsha tatra govindaM brAhmeNa vapuShAnvitam |
tenaiva dRRiShTapUrveNa sAdRRishyenopasUchitam || 2||

dIpyamAnaM svavapuShA divyairastrairupasthitam |
chakraprabhRRitibhirghorairdivyaiH puruShavigrahaiH || 3||

upAsyamAnaM vIreNa phalgunena suvarchasA || 3||

aparasminnathoddeshe karNaM shastrabhRRitAM varam |
dvAdashAdityasahitaM dadarsha kurunandanaH || 4||

athAparasminnuddeshe marudgaNavRRitaM prabhum |
bhImasenamathApashyattenaiva vapuShAnvitam || 5||

ashvinostu tathA sthAne dIpyamAnau svatejasA |
nakulaM sahadevaM cha dadarsha kurunandanaH || 6||

tathA dadarsha pA~nchAlIM kamalotpalamAlinIm |
vapuShA svargamAkramya tiShThantImarkavarchasam || 7||

athainAM sahasA rAjA praShTumaichChadyudhiShThiraH |
tato.asya bhagavAnindraH kathayAmAsa devarAT || 8||

shrIreShA draupadIrUpA tvadarthe mAnuShaM gatA |
ayonijA lokakAntA puNyagandhA yudhiShThira || 9||

drupadasya kule jAtA bhavadbhishchopajIvitA |
ratyarthaM bhavatAM hyeShA nirmitA shUlapANinA || 10||

ete pa~ncha mahAbhAgA gandharvAH pAvakaprabhAH |
draupadyAstanayA rAjanyuShmAkamamitaujasaH || 11||

pashya gandharvarAjAnaM dhRRitarAShTraM manIShiNam |
enaM cha tvaM vijAnIhi bhrAtaraM pUrvajaM pituH || 12||

ayaM te pUrvajo bhrAtA kaunteyaH pAvakadyutiH |
sUryaputro.agrajaH shreShTho rAdheya iti vishrutaH || 13||

Adityasahito yAti pashyainaM puruSharShabha || 13||

sAdhyAnAmatha devAnAM vasUnAM marutAmapi |
gaNeShu pashya rAjendra vRRiShNyandhakamahArathAn || 14||

sAtyakipramukhAnvIrAnbhojA.nshchaiva mahArathAn || 14||

somena sahitaM pashya saubhadramaparAjitam |
abhimanyuM maheShvAsaM nishAkarasamadyutim || 15||

eSha pANDurmaheShvAsaH kuntyA mAdryA cha sa~NgataH |
vimAnena sadAbhyeti pitA tava mamAntikam || 16||

vasubhiH sahitaM pashya bhIShmaM shAntanavaM nRRipam |
droNaM bRRihaspateH pArshve gurumenaM nishAmaya || 17||

ete chAnye mahIpAlA yodhAstava cha pANDava |
gandharvaiH sahitA yAnti yakShaiH puNyajanaistathA || 18||

guhyakAnAM gatiM chApi kechitprAptA nRRisattamAH |
tyaktvA dehaM jitasvargAH puNyavAgbuddhikarmabhiH || 19||

\hrule

\medskip
                  5
\medskip

janamejaya uvAcha||

bhIShmadroNau mahAtmAnau dhRRitarAShTrashcha pArthivaH |
virATadrupadau chobhau sha~NkhashchaivottarastathA || 1||

dhRRiShTaketurjayatseno rAjA chaiva sa satyajit |
duryodhanasutAshchaiva shakunishchaiva saubalaH || 2||

karNaputrAshcha vikrAntA rAjA chaiva jayadrathaH |
ghaTotkachAdayashchaiva ye chAnye nAnukIrtitAH || 3||

ye chAnye kIrtitAstatra rAjAno dIptamUrtayaH |
svarge kAlaM kiyantaM te tasthustadapi sha.nsa me || 4||

Aho svichChAshvataM sthAnaM teShAM tatra dvijottama |
ante vA karmaNaH kAM te gatiM prAptA nararShabhAH || 5||

etadichChAmyahaM shrotuM prochyamAnaM tvayA dvija || 5||

sUta uvAcha||

ityuktaH sa tu viprarShiranuj~nAto mahAtmanA |
vyAsena tasya nRRipaterAkhyAtumupachakrame || 6||

vaishampAyana uvAcha||

gantavyaM karmaNAmante sarveNa manujAdhipa |
shRRiNu guhyamidaM rAjandevAnAM bharatarShabha || 7||

yaduvAcha mahAtejA divyachakShuH pratApavAn || 7||

muniH purANaH kauravya pArAsharyo mahAvrataH |
agAdhabuddhiH sarvaj~no gatij~naH sarvakarmaNAm || 8||

vasUneva mahAtejA bhIShmaH prApa mahAdyutiH |
aShTAveva hi dRRishyante vasavo bharatarShabha || 9||

bRRihaspatiM viveshAtha droNo hya~NgirasAM varam |
kRRitavarmA tu hArdikyaH pravivesha marudgaNam || 10||

sanatkumAraM pradyumnaH pravivesha yathAgatam |
dhRRitarAShTro dhaneshasya lokAnprApa durAsadAn || 11||

dhRRitarAShTreNa sahitA gAndhArI cha yashasvinI |
patnIbhyAM sahitaH pANDurmahendrasadanaM yayau || 12||

virATadrupadau chobhau dhRRiShTaketushcha pArthivaH |
nishaThAkrUrasAmbAshcha bhAnuH kampo viDUrathaH || 13||

bhUrishravAH shalashchaiva bhUrishcha pRRithivIpatiH |
ugrasenastathA ka.nso vasudevashcha vIryavAn || 14||

uttarashcha saha bhrAtrA sha~Nkhena narapu~NgavaH |
vishveShAM devatAnAM te vivishurnarasattamAH || 15||

varchA nAma mahAtejAH somaputraH pratApavAn |
so.abhimanyurnRRisiMhasya phalgunasya suto.abhavat || 16||

sa yuddhvA kShatradharmeNa yathA nAnyaH pumAnkvachit |
vivesha somaM dharmAtmA karmaNo.ante mahArathaH || 17||

Avivesha raviM karNaH pitaraM puruSharShabha |
dvAparaM shakuniH prApa dhRRiShTadyumnastu pAvakam || 18||

dhRRitarAShTrAtmajAH sarve yAtudhAnA balotkaTAH |
RRiddhimanto mahAtmAnaH shastrapUtA divaM gatAH || 19||

dharmamevAvishatkShattA rAjA chaiva yudhiShThiraH || 19||

ananto bhagavAndevaH pravivesha rasAtalam |
pitAmahaniyogAddhi yo yogAdgAmadhArayat || 20||

ShoDashastrIsahasrANi vAsudevaparigrahaH |
nyamajjanta sarasvatyAM kAlena janamejaya || 21||

tAshchApyapsaraso bhUtvA vAsudevamupAgaman || 21||

hatAstasminmahAyuddhe ye vIrAstu mahArathAH |
ghaTotkachAdayaH sarve devAnyakShA.nshcha bhejire || 22||

duryodhanasahAyAshcha rAkShasAH parikIrtitAH |
prAptAste kramasho rAjansarvalokAnanuttamAn || 23||

bhavanaM cha mahendrasya kuberasya cha dhImataH |
varuNasya tathA lokAnvivishuH puruSharShabhAH || 24||

etatte sarvamAkhyAtaM vistareNa mahAdyute |
kurUNAM charitaM kRRitsnaM pANDavAnAM cha bhArata || 25||

sUta uvAcha||

etachChrutvA dvijashreShThAtsa rAjA janamejayaH |
vismito.abhavadatyarthaM yaj~nakarmAntareShvatha || 26||

tataH samApayAmAsuH karma tattasya yAjakAH |
AstIkashchAbhavatprItaH parimokShya bhuja~NgamAn || 27||

tato dvijAtInsarvA.nstAndakShiNAbhiratoShayat |
pUjitAshchApi te rAj~nA tato jagmuryathAgatam || 28||

visarjayitvA viprA.nstAnrAjApi janamejayaH |
tatastakShashilAyAH sa punarAyAdgajAhvayam || 29||

etatte sarvamAkhyAtaM vaishampAyanakIrtitam |
vyAsAj~nayA samAkhyAtaM sarpasatre nRRipasya ha || 30||

puNyo.ayamitihAsAkhyaH pavitraM chedamuttamam |
kRRiShNena muninA vipra niyataM satyavAdinA || 31||

sarvaj~nena vidhij~nena dharmaj~nAnavatA satA |
atIndriyeNa shuchinA tapasA bhAvitAtmanA || 32||

aishvarye vartatA chaiva sA~NkhyayogavidA tathA |
naikatantravibuddhena dRRiShTvA divyena chakShuShA || 33||

kIrtiM prathayatA loke pANDavAnAM mahAtmanAm |
anyeShAM kShatriyANAM cha bhUridraviNatejasAm || 34||

ya idaM shrAvayedvidvAnsadA parvaNi parvaNi |
dhUtapApmA jitasvargo brahmabhUyAya gachChati || 35||

yashchedaM shrAvayechChrAddhe brAhmaNAnpAdamantataH |
akShayyamannapAnaM vai pitR^I.nstasyopatiShThate || 36||

ahnA yadenaH kurute indriyairmanasApi vA |
mahAbhAratamAkhyAya pashchAtsandhyAM pramuchyate || 37||

dharme chArthe cha kAme cha mokShe cha bharatarShabha |
yadihAsti tadanyatra yannehAsti na tatkvachit || 38||

jayo nAmetihAso.ayaM shrotavyo bhUtimichChatA |
rAj~nA rAjasutaishchApi garbhiNyA chaiva yoShitA || 39||

svargakAmo labhetsvargaM jayakAmo labhejjayam |
garbhiNI labhate putraM kanyAM vA bahubhAginIm || 40||

anAgataM tribhirvarShaiH kRRiShNadvaipAyanaH prabhuH |
sa.ndarbhaM bhAratasyAsya kRRitavAndharmakAmyayA || 41||

nArado.ashrAvayaddevAnasito devalaH pitR^In |
rakSho yakShA~nshuko martyAnvaishampAyana eva tu || 42||

itihAsamimaM puNyaM mahArthaM vedasaMmitam |
shrAvayedyastu varNA.nstrInkRRitvA brAhmaNamagrataH || 43||

sa naraH pApanirmuktaH kIrtiM prApyeha shaunaka |
gachChetparamikAM siddhimatra me nAsti sa.nshayaH || 44||

bhAratAdhyayanAtpuNyAdapi pAdamadhIyataH |
shraddadhAnasya pUyante sarvapApAnyasheShataH || 45||

maharShirbhagavAnvyAsaH kRRitvemAM saMhitAM purA |
shlokaishchaturbhirbhagavAnputramadhyApayachChukam || 46||

mAtApitRRisahasrANi putradArashatAni cha |
sa.nsAreShvanubhUtAni yAnti yAsyanti chApare || 47||

harShasthAnasahasrANi bhayasthAnashatAni cha |
divase divase mUDhamAvishanti na paNDitam || 48||

UrdhvabAhurviraumyeSha na cha kashchichChRRiNoti me |
dharmAdarthashcha kAmashcha sa kimarthaM na sevyate || 49||

na jAtu kAmAnna bhayAnna lobhA ddharmaM tyajejjIvitasyApi hetoH |
nityo dharmaH sukhaduHkhe tvanitye  jIvo nityo heturasya tvanityaH || 50||

imAM bhAratasAvitrIM prAtarutthAya yaH paThet |
sa bhArataphalaM prApya paraM brahmAdhigachChati || 51||

yathA samudro bhagavAnyathA cha himavAngiriH |
khyAtAvubhau ratnanidhI tathA bhAratamuchyate || 52||

mahAbhAratamAkhyAnaM yaH paThetsusamAhitaH |
sa gachChetparamAM siddhimiti me nAsti sa.nshayaH || 53||

dvaipAyanoShThapuTaniHsRRitamaprameyaM  puNyaM pavitramatha pApaharaM shivaM cha |
yo bhArataM samadhigachChati vAchyamAnaM  kiM tasya puShkarajalairabhiShechanena || 54||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


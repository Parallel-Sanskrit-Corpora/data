%@@1
% File name             : mbh04.itx
%--------------------------------------------
% Text title            : 4 mahAbhArate virATaparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 4 Mahabharata - Virataparva ..}##
\itxtitle{.. 4 mahAbhArate virATaparvam ..}##\endtitles ##

              vairATaparva
                  1
\medskip

janamejaya uvAcha||

kathaM virATanagare mama pUrvapitAmahAH |
aj~nAtavAsamuShitA duryodhanabhayArditAH || 1||

vaishampAyana uvAcha||

tathA tu sa varA.NllabdhvA dharmAddharmabhRRitAM varaH |
gatvAshramaM brAhmaNebhya Achakhyau sarvameva tat || 2||

kathayitvA tu tatsarvaM brAhmaNebhyo yudhiShThiraH |
araNIsahitaM tasmai brAhmaNAya nyavedayat || 3||

tato yudhiShThiro rAjA dharmaputro mahAmanAH |
saMnivartyAnujAnsarvAniti hovAcha bhArata || 4||

dvAdashemAni varShANi rAShTrAdviproShitA vayam |
trayodasho.ayaM samprAptaH kRRichChraH paramadurvasaH || 5||

sa sAdhu kaunteya ito vAsamarjuna rochaya |
yatremA vasatIH sarvA vasemAviditAH paraiH || 6||

arjuna uvAcha||

tasyaiva varadAnena dharmasya manujAdhipa |
aj~nAtA vichariShyAmo narANAM bharatarShabha || 7||

kiM tu vAsAya rAShTrANi kIrtayiShyAmi kAnichit |
ramaNIyAni guptAni teShAM ki~nchitsma rochaya || 8||

santi ramyA janapadA bahvannAH paritaH kurUn |
pA~nchAlAshchedimatsyAshcha shUrasenAH paTachcharAH || 9||

dashArNA navarAShTraM cha mallAH shAlvA yugandharAH || 9||

eteShAM katamo rAjannivAsastava rochate |
vatsyAmo yatra rAjendra sa.nvatsaramimaM vayam || 10||

yudhiShThira uvAcha||

evametanmahAbAho yathA sa bhagavAnprabhuH |
abravItsarvabhUteshastattathA na tadanyathA || 11||

avashyaM tveva vAsArthaM ramaNIyaM shivaM sukham |
saMmantrya sahitaiH sarvairdraShTavyamakutobhayam || 12||

matsyo virATo balavAnabhirakShetsa pANDavAn |
dharmashIlo vadAnyashcha vRRiddhashcha sumahAdhanaH || 13||

virATanagare tAta sa.nvatsaramimaM vayam |
kurvantastasya karmANi vihariShyAma bhArata || 14||

yAni yAni cha karmANi tasya shakShyAmahe vayam |
kartuM yo yatsa tatkarma bravItu kurunandanAH || 15||

arjuna uvAcha||

naradeva kathaM karma rAShTre tasya kariShyasi |
virATanRRipateH sAdho ra.nsyase kena karmaNA || 16||

mRRidurvadAnyo hrImA.nshcha dhArmikaH satyavikramaH |
rAja.nstvamApadA kliShTaH kiM kariShyasi pANDava || 17||

na duHkhamuchitaM ki~nchidrAjanveda yathA janaH |
sa imAmApadaM prApya kathaM ghorAM tariShyasi || 18||

yudhiShThira uvAcha||

shRRiNudhvaM yatkariShyAmi karma vai kurunandanAH |
virATamanusamprApya rAjAnaM puruSharShabham || 19||

sabhAstAro bhaviShyAmi tasya rAj~no mahAtmanaH |
ka~Nko nAma dvijo bhUtvA matAkShaH priyadevitA || 20||

vaiDUryAnkA~nchanAndAntAnphalairjyotIrasaiH saha |
kRRiShNAkShA.NllohitAkShA.nshcha nirvartsyAmi manoramAn || 21||

AsaM yudhiShThirasyAhaM purA prANasamaH sakhA |
iti vakShyAmi rAjAnaM yadi mAmanuyokShyate || 22||

ityetadvo mayAkhyAtaM vihariShyAmyahaM yathA |
vRRikodara virATe tvaM ra.nsyase kena karmaNA || 23||

\hrule

\medskip
                  2
\medskip

bhIma uvAcha||

paurogavo bruvANo.ahaM ballavo nAma nAmataH |
upasthAsyAmi rAjAnaM virATamiti me matiH || 1||

sUpAnasya kariShyAmi kushalo.asmi mahAnase |
kRRitapUrvANi yairasya vya~njanAni sushikShitaiH || 2||

tAnapyabhibhaviShyAmi prItiM sa~njanayannaham || 2||

AhariShyAmi dArUNAM nichayAnmahato.api cha |
tatprekShya vipulaM karma rAjA prIto bhaviShyati || 3||

dvipA vA balino rAjanvRRiShabhA vA mahAbalAH |
vinigrAhyA yadi mayA nigrahIShyAmi tAnapi || 4||

ye cha kechinniyotsyanti samAjeShu niyodhakAH |
tAnahaM nihaniShyAmi prItiM tasya vivardhayan || 5||

na tvetAnyudhyamAnAnvai haniShyAmi katha~nchana |
tathaitAnpAtayiShyAmi yathA yAsyanti na kShayam || 6||

ArAliko govikartA sUpakartA niyodhakaH |
AsaM yudhiShThirasyAhamiti vakShyAmi pRRichChataH || 7||

AtmAnamAtmanA rakSha.nshchariShyAmi vishAM pate |
ityetatpratijAnAmi vihariShyAmyahaM yathA || 8||

yudhiShThira uvAcha||

yamagnirbrAhmaNo bhUtvA samAgachChannRRiNAM varam |
didhakShuH khANDavaM dAvaM dAshArhasahitaM purA || 9||

mahAbalaM mahAbAhumajitaM kurunandanam |
so.ayaM kiM karma kaunteyaH kariShyati dhana~njayaH || 10||

yo.ayamAsAdya taM dAvaM tarpayAmAsa pAvakam |
vijityaikarathenendraM hatvA pannagarAkShasAn || 11||

shreShThaH pratiyudhAM nAma so.arjunaH kiM kariShyati || 11||

sUryaH pratapatAM shreShTho dvipadAM brAhmaNo varaH |
AshIviShashcha sarpANAmagnistejasvinAM varaH || 12||

AyudhAnAM varo varjaH kakudmI cha gavAM varaH |
hradAnAmudadhiH shreShThaH parjanyo varShatAM varaH || 13||

dhRRitarAShTrashcha nAgAnAM hastiShvairAvato varaH |
putraH priyANAmadhiko bhAryA cha suhRRidAM varA || 14||

yathaitAni vishiShTAni jAtyAM jAtyAM vRRikodara |
evaM yuvA guDAkeshaH shreShThaH sarvadhanuShmatAm || 15||

so.ayamindrAdanavaro vAsudevAchcha bhArata |
gANDIvadhanvA shvetAshvo bIbhatsuH kiM kariShyati || 16||

uShitvA pa~ncha varShANi sahasrAkShasya veshmani |
divyAnyastrANyavAptAni devarUpeNa bhAsvatA || 17||

yaM manye dvAdashaM rudramAdityAnAM trayodasham |
yasya bAhU samau dIrghau jyAghAtakaThinatvachau || 18||

dakShiNe chaiva savye cha gavAmiva vahaH kRRitaH || 18||

himavAniva shailAnAM samudraH saritAmiva |
tridashAnAM yathA shakro vasUnAmiva havyavAT || 19||

mRRigANAmiva shArdUlo garuDaH patatAmiva |
varaH saMnahyamAnAnAmarjunaH kiM kariShyati || 20||

arjuna uvAcha||

pratij~nAM ShaNDhako.asmIti kariShyAmi mahIpate |
jyAghAtau hi mahAntau me sa.nvartuM nRRipa duShkarau || 21||

karNayoH pratimuchyAhaM kuNDale jvalanopame |
veNIkRRitashirA rAjannAmnA chaiva bRRihannaDA || 22||

paThannAkhyAyikAM nAma strIbhAvena punaH punaH |
ramayiShye mahIpAlamanyA.nshchAntaHpure janAn || 23||

gItaM nRRittaM vichitraM cha vAditraM vividhaM tathA |
shikShayiShyAmyahaM rAjanvirATabhavane striyaH || 24||

prajAnAM samudAchAraM bahu karmakRRitaM vadan |
ChAdayiShyAmi kaunteya mAyayAtmAnamAtmanA || 25||

yudhiShThirasya gehe.asmi draupadyAH parichArikA |
uShitAsmIti vakShyAmi pRRiShTo rAj~nA cha bhArata || 26||

etena vidhinA ChannaH kRRitakena yathA nalaH |
vihariShyAmi rAjendra virATabhavane sukham || 27||

\hrule

\medskip
                  3
\medskip

yudhiShThira uvAcha||

kiM tvaM nakula kurvANastatra tAta chariShyasi |
sukumArashcha shUrashcha darshanIyaH sukhochitaH || 1||

nakula uvAcha||

ashvabandho bhaviShyAmi virATanRRipateraham |
granthiko nAma nAmnAhaM karmaitatsupriyaM mama || 2||

kushalo.asmyashvashikShAyAM tathaivAshvachikitsite |
priyAshcha satataM me.ashvAH kururAja yathA tava || 3||

ye mAmAmantrayiShyanti virATanagare janAH |
tebhya evaM pravakShyAmi vihariShyAmyahaM yathA || 4||

yudhiShThira uvAcha||

sahadeva kathaM tasya samIpe vihariShyasi |
kiM vA tvaM tAta kurvANaH prachChanno vichariShyasi || 5||

sahadeva uvAcha||

gosa~NkhyAtA bhaviShyAmi virATasya mahIpateH |
pratiSheddhA cha dogdhA cha sa~NkhyAne kushalo gavAm || 6||

tantipAla iti khyAto nAmnA viditamastu te |
nipuNaM cha chariShyAmi vyetu te mAnaso jvaraH || 7||

ahaM hi bhavatA goShu satataM prakRRitaH purA |
tatra me kaushalaM karma avabuddhaM vishAM pate || 8||

lakShaNaM charitaM chApi gavAM yachchApi ma~Ngalam |
tatsarvaM me suviditamanyachchApi mahIpate || 9||

vRRiShabhAnapi jAnAmi rAjanpUjitalakShaNAn |
yeShAM mUtramupAghrAya api vandhyA prasUyate || 10||

so.ahamevaM chariShyAmi prItiratra hi me sadA |
na cha mAM vetsyati parastatte rochatu pArthiva || 11||

yudhiShThira uvAcha||

iyaM tu naH priyA bhAryA prANebhyo.api garIyasI |
mAteva paripAlyA cha pUjyA jyeShTheva cha svasA || 12||

kena sma karmaNA kRRiShNA draupadI vichariShyati |
na hi ki~nchidvijAnAti karma kartuM yathA striyaH || 13||

sukumArI cha bAlA cha rAjaputrI yashasvinI |
pativratA mahAbhAgA kathaM nu vichariShyati || 14||

mAlyagandhAnala~NkArAnvastrANi vividhAni cha |
etAnyevAbhijAnAti yato jAtA hi bhAminI || 15||

draupadyuvAcha||

sairandhryo.arakShitA loke bhujiShyAH santi bhArata |
naivamanyAH striyo yAnti iti lokasya nishchayaH || 16||

sAhaM bruvANA sairandhrI kushalA keshakarmaNi |
AtmaguptA chariShyAmi yanmAM tvamanupRRichChasi || 17||

sudeShNAM pratyupasthAsye rAjabhAryAM yashasvinIm |
sA rakShiShyati mAM prAptAM mA te bhUdduHkhamIdRRisham || 18||

yudhiShThira uvAcha||

kalyANaM bhAShase kRRiShNe kule jAtA yathA vadet |
na pApamabhijAnAsi sAdhu sAdhvIvrate sthitA || 19||

\hrule

\medskip
                  4
\medskip

yudhiShThira uvAcha||

karmANyuktAni yuShmAbhiryAni tAni kariShyatha |
mama chApi yathAbuddhi ruchitAni vinishchayAt || 1||

purohito.ayamasmAkamagnihotrANi rakShatu |
sUdapaurogavaiH sArdhaM drupadasya niveshane || 2||

indrasenamukhAshcheme rathAnAdAya kevalAn |
yAntu dvAravatIM shIghramiti me vartate matiH || 3||

imAshcha nAryo draupadyAH sarvashaH parichArikAH |
pA~nchAlAneva gachChantu sUdapaurogavaiH saha || 4||

sarvairapi cha vaktavyaM na praj~nAyanta pANDavAH |
gatA hyasmAnapAkIrya sarve dvaitavanAditi || 5||

dhaumya uvAcha||

vidite chApi vaktavyaM suhRRidbhiranurAgataH |
ato.ahamapi vakShyAmi hetumAtraM nibodhata || 6||

hantemAM rAjavasatiM rAjaputrA bravImi vaH |
yathA rAjakulaM prApya charanpreShyo na riShyati || 7||

durvasaM tveva kauravyA jAnatA rAjaveshmani |
amAnitaiH sumAnArhA aj~nAtaiH parivatsaram || 8||

diShTadvAro labheddvAraM na cha rAjasu vishvaset |
tadevAsanamanvichChedyatra nAbhiShajetparaH || 9||

nAsya yAnaM na parya~NkaM na pIThaM na gajaM ratham |
ArohetsaMmato.asmIti sa rAjavasatiM vaset || 10||

atha yatrainamAsInaM sha~NkeranduShTachAriNaH |
na tatropavishejjAtu sa rAjavasatiM vaset || 11||

na chAnushiShyedrAjAnamapRRichChantaM kadAchana |
tUShNIM tvenamupAsIta kAle samabhipUjayan || 12||

asUyanti hi rAjAno janAnanRRitavAdinaH |
tathaiva chAvamanyante mantriNaM vAdinaM mRRiShA || 13||

naiShAM dAreShu kurvIta maitrIM prAj~naH katha~nchana |
antaHpuracharA ye cha dveShTi yAnahitAshcha ye || 14||

vidite chAsya kurvIta kAryANi sulaghUnyapi |
evaM vicharato rAj~no na kShatirjAyate kvachit || 15||

yatnAchchopacharedenamagnivaddevavachcha ha |
anRRitenopachIrNo hi hi.nsyAdenamasa.nshayam || 16||

yachcha bhartAnuyu~njIta tadevAbhyanuvartayet |
pramAdamavahelAM cha kopaM cha parivarjayet || 17||

samarthanAsu sarvAsu hitaM cha priyameva cha |
sa.nvarNayettadevAsya priyAdapi hitaM vadet || 18||

anukUlo bhavechchAsya sarvArtheShu kathAsu cha |
apriyaM chAhitaM yatsyAttadasmai nAnuvarNayet || 19||

nAhamasya priyo.asmIti matvA seveta paNDitaH |
apramattashcha yattashcha hitaM kuryAtpriyaM cha yat || 20||

nAsyAniShTAni seveta nAhitaiH saha sa.nvaset |
svasthAnAnna vikampeta sa rAjavasatiM vaset || 21||

dakShiNaM vAtha vAmaM vA pArshvamAsIta paNDitaH |
rakShiNAM hyAttashastrANAM sthAnaM pashchAdvidhIyate || 22||

nityaM vipratiShiddhaM tu purastAdAsanaM mahat || 22||

na cha sa.ndarshane ki~nchitpravRRiddhamapi sa~njapet |
api hyetaddaridrANAM vyalIkasthAnamuttamam || 23||

na mRRiShAbhihitaM rAj~no manuShyeShu prakAshayet |
yaM chAsUyanti rAjAnaH puruShaM na vadechcha tam || 24||

shUro.asmIti na dRRiptaH syAdbuddhimAniti vA punaH |
priyamevAcharanrAj~naH priyo bhavati bhogavAn || 25||

aishvaryaM prApya duShprApaM priyaM prApya cha rAjataH |
apramatto bhavedrAj~naH priyeShu cha hiteShu cha || 26||

yasya kopo mahAbAdhaH prasAdashcha mahAphalaH |
kastasya manasApIchChedanarthaM prAj~nasaMmataH || 27||

na choShThau nirbhujejjAtu na cha vAkyaM samAkShipet |
sadA kShutaM cha vAtaM cha ShThIvanaM chAcharechChanaiH || 28||

hAsyavastuShu chApyasya vartamAneShu keShuchit |
nAtigADhaM prahRRiShyeta na chApyunmattavaddhaset || 29||

na chAtidhairyeNa charedgurutAM hi vrajettathA |
smitaM tu mRRidupUrveNa darshayeta prasAdajam || 30||

lAbhe na harShayedyastu na vyathedyo.avamAnitaH |
asaMmUDhashcha yo nityaM sa rAjavasatiM vaset || 31||

rAjAnaM rAjaputraM vA sa.nvartayati yaH sadA |
amAtyaH paNDito bhUtvA sa chiraM tiShThati shriyam || 32||

pragRRihItashcha yo.amAtyo nigRRihItashcha kAraNaiH |
na nirbadhnAti rAjAnaM labhate pragrahaM punaH || 33||

pratyakShaM cha parokShaM cha guNavAdI vichakShaNaH |
upajIvI bhavedrAj~no viShaye chApi yo vaset || 34||

amAtyo hi balAdbhoktuM rAjAnaM prArthayettu yaH |
na sa tiShThechchiraM sthAnaM gachChechcha prANasa.nshayam || 35||

shreyaH sadAtmano dRRiShTvA paraM rAj~nA na sa.nvadet |
visheShayenna rAjAnaM yogyAbhUmiShu sarvadA || 36||

amlAno balavA~nshUrashChAyevAnapagaH sadA |
satyavAdI mRRidurdAntaH sa rAjavasatiM vaset || 37||

anyasminpreShyamANe tu purastAdyaH samutpatet |
ahaM kiM karavANIti sa rAjavasatiM vaset || 38||

uShNe vA yadi vA shIte rAtrau vA yadi vA divA |
AdiShTo na vikalpeta sa rAjavasatiM vaset || 39||

yo vai gRRihebhyaH pravasanpriyANAM nAnusa.nsmaret |
duHkhena sukhamanvichChetsa rAjavasatiM vaset || 40||

samaveShaM na kurvIta nAtyuchchaiH saMnidhau haset |
mantraM na bahudhA kuryAdevaM rAj~naH priyo bhavet || 41||

na karmaNi niyuktaH sandhanaM ki~nchidupaspRRishet |
prApnoti hi harandravyaM bandhanaM yadi vA vadham || 42||

yAnaM vastramala~NkAraM yachchAnyatsamprayachChati |
tadeva dhArayennityamevaM priyataro bhavet || 43||

sa.nvatsaramimaM tAta tathAshIlA bubhUShavaH |
atha svaviShayaM prApya yathAkAmaM chariShyatha || 44||

yudhiShThira uvAcha||

anushiShTAH sma bhadraM te naitadvaktAsti kashchana |
kuntImRRite mAtaraM no viduraM cha mahAmatim || 45||

yadevAnantaraM kAryaM tadbhavAnkartumarhati |
tAraNAyAsya duHkhasya prasthAnAya jayAya cha || 46||

vaishampAyana uvAcha||

evamuktastato rAj~nA dhaumyo.atha dvijasattamaH |
akarodvidhivatsarvaM prasthAne yadvidhIyate || 47||

teShAM samidhya tAnagnInmantravachcha juhAva saH |
samRRiddhivRRiddhilAbhAya pRRithivIvijayAya cha || 48||

agniM pradakShiNaM kRRitvA brAhmaNA.nshcha tapodhanAn |
yAj~nasenIM puraskRRitya ShaDevAtha pravavrajuH || 49||

\hrule

\medskip
                  5
\medskip

vaishampAyana uvAcha||

te vIrA baddhanistri.nshAstatAyudhakalApinaH |
baddhagodhA~NgulitrANAH kAlindImabhito yayuH || 1||

tataste dakShiNaM tIramanvagachChanpadAtayaH |
vasanto giridurgeShu vanadurgeShu dhanvinaH || 2||

vidhyanto mRRigajAtAni maheShvAsA mahAbalAH |
uttareNa dashArNA.nste pA~nchAlAndakShiNena tu || 3||

antareNa yakRRillomA~nshUrasenA.nshcha pANDavAH |
lubdhA bruvANA matsyasya viShayaM prAvishanvanAt || 4||

tato janapadaM prApya kRRiShNA rAjAnamabravIt |
pashyaikapadyo dRRishyante kShetrANi vividhAni cha || 5||

vyaktaM dUre virATasya rAjadhAnI bhaviShyati |
vasAmeha parAM rAtriM balavAnme parishramaH || 6||

yudhiShThira uvAcha||

dhana~njaya samudyamya pA~nchAlIM vaha bhArata |
rAjadhAnyAM nivatsyAmo vimuktAshcha vanAditaH || 7||

vaishampAyana uvAcha||

tAmAdAyArjunastUrNaM draupadIM gajarADiva |
samprApya nagarAbhyAshamavatArayadarjunaH || 8||

sa rAjadhAnIM samprApya kaunteyo.arjunamabravIt |
kvAyudhAni samAsajya pravekShyAmaH puraM vayam || 9||

sAyudhAshcha vayaM tAta pravekShyAmaH puraM yadi |
samudvegaM janasyAsya kariShyAmo na sa.nshayaH || 10||

tato dvAdasha varShANi praveShTavyaM vanaM punaH |
ekasminnapi vij~nAte pratij~nAtaM hi nastathA || 11||

arjuna uvAcha||

iyaM kUTe manuShyendra gahanA mahatI shamI |
bhImashAkhA durArohA shmashAnasya samIpataH || 12||

na chApi vidyate kashchinmanuShya iha pArthiva |
utpathe hi vane jAtA mRRigavyAlaniShevite || 13||

samAsajyAyudhAnyasyAM gachChAmo nagaraM prati |
evamatra yathAjoShaM vihariShyAma bhArata || 14||

vaishampAyana uvAcha||

evamuktvA sa rAjAnaM dharmAtmAnaM yudhiShThiram |
prachakrame nidhAnAya shastrANAM bharatarShabha || 15||

yena devAnmanuShyA.nshcha sarpA.nshchaikaratho.ajayat |
sphItA~njanapadA.nshchAnyAnajayatkurunandanaH || 16||

tadudAraM mahAghoShaM sapatnagaNasUdanam |
apajyamakarotpArtho gANDIvamabhaya~Nkaram || 17||

yena vIraH kurukShetramabhyarakShatparantapaH |
amu~nchaddhanuShastasya jyAmakShayyAM yudhiShThiraH || 18||

pA~nchAlAnyena sa~NgrAme bhImaseno.ajayatprabhuH |
pratyaShedhadbahUnekaH sapatnA.nshchaiva digjaye || 19||

nishamya yasya visphAraM vyadravanta raNe pare |
parvatasyeva dIrNasya visphoTamashaneriva || 20||

saindhavaM yena rAjAnaM parAmRRiShata chAnagha |
jyApAshaM dhanuShastasya bhImaseno.avatArayat || 21||

ajayatpashchimAmAshAM dhanuShA yena pANDavaH |
tasya maurvImapAkarShachChUraH sa~Nkrandano yudhi || 22||

dakShiNAM dakShiNAchAro dishaM yenAjayatprabhuH |
apajyamakarodvIraH sahadevastadAyudham || 23||

khaDgA.nshcha pItAndIrghA.nshcha kalApA.nshcha mahAdhanAn |
vipAThAnkShuradhArA.nshcha dhanurbhirnidadhuH saha || 24||

tAmupAruhya nakulo dhanUMShi nidadhatsvayam |
yAni tasyAvakAshAni dRRiDharUpANyamanyata || 25||

yatra chApashyata sa vai tiro varShANi varShati |
tatra tAni dRRiDhaiH pAshaiH sugADhaM paryabandhata || 26||

sharIraM cha mRRitasyaikaM samabadhnanta pANDavAH |
vivarjayiShyanti narA dUrAdeva shamImimAm || 27||

AbaddhaM shavamatreti gandhamAghrAya pUtikam || 27||

ashItishatavarSheyaM mAtA na iti vAdinaH |
kuladharmo.ayamasmAkaM pUrvairAcharito.api cha || 28||

samAsajAnA vRRikShe.asminniti vai vyAharanti te || 28||

A gopAlAvipAlebhya AchakShANAH parantapAH |
AjagmurnagarAbhyAshaM pArthAH shatrunibarhaNAH || 29||

jayo jayanto vijayo jayatseno jayadbalaH |
iti guhyAni nAmAni chakre teShAM yudhiShThiraH || 30||

tato yathApratij~nAbhiH prAvishannagaraM mahat |
aj~nAtacharyAM vatsyanto rAShTre varShaM trayodasham || 31||

\hrule

\medskip
                  6
\medskip

vaishampAyana uvAcha||

tato virATaM prathamaM yudhiShThiro  rAjA sabhAyAmupaviShTamAvrajat |
vaiDUryarUpAnpratimuchya kA~nchanA nakShAnsa kakShe parigRRihya vAsasA || 1||

narAdhipo rAShTrapatiM yashasvinaM  mahAyashAH kauravava.nshavardhanaH |
mahAnubhAvo nararAjasatkRRito  durAsadastIkShNaviSho yathoragaH || 2||

bAlena rUpeNa nararShabho mahA nathArchirUpeNa yathAmarastathA |
mahAbhrajAlairiva sa.nvRRito ravi ryathAnalo bhasmavRRitashcha vIryavAn || 3||

tamApatantaM prasamIkShya pANDavaM  virATarADindumivAbhrasa.nvRRitam |
mantridvijAnsUtamukhAnvishastathA  ye chApi kechitpariShatsamAsate || 4||

paprachCha ko.ayaM prathamaM sameyivA nanena yo.ayaM prasamIkShate sabhAm || 4||

na tu dvijo.ayaM bhavitA narottamaH  patiH pRRithivyA iti me manogatam |
na chAsya dAso na ratho na kuNDale  samIpato bhrAjati chAyamindravat || 5||

sharIrali~NgairupasUchito hyayaM  mUrdhAbhiShikto.ayamitIva mAnasam |
samIpamAyAti cha me gatavyatho  yathA gajastAmarasIM madotkaTaH || 6||

vitarkayantaM tu nararShabhastadA  yudhiShThiro.abhyetya virATamabravIt |
samrADvijAnAtviha jIvitArthinaM  vinaShTasarvasvamupAgataM dvijam || 7||

ihAhamichChAmi tavAnaghAntike  vastuM yathA kAmacharastathA vibho |
tamabravItsvAgatamityanantaraM  rAjA prahRRiShTaH pratisa~NgRRihANa cha || 8||

kAmena tAtAbhivadAmyahaM tvAM  kasyAsi rAj~no viShayAdihAgataH |
gotraM cha nAmApi cha sha.nsa tattvataH  kiM chApi shilpaM tava vidyate kRRitam || 9||

yudhiShThira uvAcha||

yudhiShThirasyAsamahaM purA sakhA  vaiyAghrapadyaH punarasmi brAhmaNaH |
akShAnpravaptuM kushalo.asmi devitA  ka~Nketi nAmnAsmi virATa vishrutaH || 10||

virATa uvAcha||

dadAmi te hanta varaM yamichChasi  prashAdhi matsyAnvashago hyahaM tava |
priyA hi dhUrtA mama devinaH sadA  bhavA.nshcha devopama rAjyamarhati || 11||

yudhiShThira uvAcha||

Apto vivAdaH paramo vishAM pate  na vidyate ki~nchana matsya hInataH |
na me jitaH kashchana dhArayeddhanaM  varo mamaiSho.astu tava prasAdataH || 12||

virATa uvAcha||

hanyAmavadhyaM yadi te.apriyaM chare tpravrAjayeyaM viShayAddvijA.nstathA |
shRRiNvantu me jAnapadAH samAgatAH  ka~Nko yathAhaM viShaye prabhustathA || 13||

samAnayAno bhavitAsi me sakhA  prabhUtavastro bahupAnabhojanaH |
pashyestvamantashcha bahishcha sarvadA  kRRitaM cha te dvAramapAvRRitaM mayA || 14||

ye tvAnuvAdeyuravRRittikarshitA  brUyAshcha teShAM vachanena me sadA |
dAsyAmi sarvaM tadahaM na sa.nshayo  na te bhayaM vidyati saMnidhau mama || 15||

vaishampAyana uvAcha||

evaM sa labdhvA tu varaM samAgamaM  virATarAjena nararShabhastadA |
uvAsa vIraH paramArchitaH sukhI  na chApi kashchichcharitaM bubodha tat || 16||

\hrule

\medskip
                  7
\medskip

vaishampAyana uvAcha||

athAparo bhImabalaH shriyA jvala nnupAyayau siMhavilAsavikramaH |
khajaM cha darvIM cha kareNa dhAraya nnasiM cha kAlA~NgamakoshamavraNam || 1||

sa sUdarUpaH parameNa varchasA  raviryathA lokamimaM prabhAsayan |
sukRRiShNavAsA girirAjasAravA nsa matsyarAjaM samupetya tasthivAn || 2||

taM prekShya rAjA varayannupAgataM  tato.abravIjjAnapadAnsamAgatAn |
siMhonnatA.nso.ayamatIva rUpavA npradRRishyate ko nu nararShabho yuvA || 3||

adRRiShTapUrvaH puruSho raviryathA  vitarkayannAsya labhAmi sampadam |
tathAsya chittaM hyapi sa.nvitarkaya nnararShabhasyAdya na yAmi tattvataH || 4||

tato virATaM samupetya pANDavaH  sudInarUpo vachanaM mahAmanAH |
uvAcha sUdo.asmi narendra ballavo  bhajasva mAM vya~njanakAramuttamam || 5||

virATa uvAcha||

na sUdatAM mAnada shraddadhAmi te  sahasranetrapratimo hi dRRishyase |
shriyA cha rUpeNa cha vikrameNa cha  prabhAsi tAtAnavaro nareShviha || 6||

bhIma uvAcha||

narendra sUdaH parichArako.asmi te  jAnAmi sUpAnprathamena kevalAn |
AsvAditA ye nRRipate purAbhava nyudhiShThireNApi nRRipeNa sarvashaH || 7||

balena tulyashcha na vidyate mayA  niyuddhashIlashcha sadaiva pArthiva |
gajaishcha siMhaishcha sameyivAnahaM  sadA kariShyAmi tavAnagha priyam || 8||

virATa uvAcha||

dadAmi te hanta varaM mahAnase  tathA cha kuryAH kushalaM hi bhAShase |
na chaiva manye tava karma tatsamaM  samudranemiM pRRithivIM tvamarhasi || 9||

yathA hi kAmastava tattathA kRRitaM  mahAnase tvaM bhava me puraskRRitaH |
narAshcha ye tatra mamochitAH purA  bhavasva teShAmadhipo mayA kRRitaH || 10||

vaishampAyana uvAcha||

tathA sa bhImo vihito mahAnase  virATarAj~no dayito.abhavaddRRiDham |
uvAsa rAjanna cha taM pRRithagjano  bubodha tatrAnucharashcha kashchana || 11||

\hrule

\medskip
                  8
\medskip

vaishampAyana uvAcha||

tataH keshAnsamutkShipya vellitAgrAnaninditAn |
jugUha dakShiNe pArshve mRRidUnasitalochanA || 1||

vAsashcha paridhAyaikaM kRRiShNaM sumalinaM mahat |
kRRitvA veShaM cha sairandhryAH kRRiShNA vyacharadArtavat || 2||

tAM narAH paridhAvantIM striyashcha samupAdravan |
apRRichCha.nshchaiva tAM dRRiShTvA kA tvaM kiM cha chikIrShasi || 3||

sA tAnuvAcha rAjendra sairandhryahamupAgatA |
karma chechChAmi vai kartuM tasya yo mAM pupukShati || 4||

tasyA rUpeNa veSheNa shlakShNayA cha tathA girA |
nAshraddadhata tAM dAsImannahetorupasthitAm || 5||

virATasya tu kaikeyI bhAryA paramasaMmatA |
avalokayantI dadRRishe prAsAdAddrupadAtmajAm || 6||

sA samIkShya tathArUpAmanAthAmekavAsasam |
samAhUyAbravIdbhadre kA tvaM kiM cha chikIrShasi || 7||

sA tAmuvAcha rAjendra sairandhryahamupAgatA |
karma chechChAmyahaM kartuM tasya yo mAM pupukShati || 8||

sudeShNovAcha||

naiva.nrUpA bhavantyevaM yathA vadasi bhAmini |
preShayanti cha vai dAsIrdAsA.nshchaiva.nvidhAnbahUn || 9||

gUDhagulphA saMhatorustrigambhIrA ShaDunnatA |
raktA pa~nchasu rakteShu ha.nsagadgadabhAShiNI || 10||

sukeshI sustanI shyAmA pInashroNipayodharA |
tena tenaiva sampannA kAshmIrIva tura~NgamA || 11||

svarAlapakShmanayanA bimboShThI tanumadhyamA |
kambugrIvA gUDhasirA pUrNachandranibhAnanA || 12||

kA tvaM brUhi yathA bhadre nAsi dAsI katha~nchana |
yakShI vA yadi vA devI gandharvI yadi vApsarAH || 13||

alambusA mishrakeshI puNDarIkAtha mAlinI |
indrANI vAruNI vA tvaM tvaShTurdhAtuH prajApateH || 14||

devyo deveShu vikhyAtAstAsAM tvaM katamA shubhe || 14||

draupadyuvAcha||

nAsmi devI na gandharvI nAsurI na cha rAkShasI |
sairandhrI tu bhujiShyAsmi satyametadbravImi te || 15||

keshA~njAnAmyahaM kartuM piMShe sAdhu vilepanam |
grathayiShye vichitrAshcha srajaH paramashobhanAH || 16||

ArAdhayaM satyabhAmAM kRRiShNasya mahiShIM priyAm |
kRRiShNAM cha bhAryAM pANDUnAM kurUNAmekasundarIm || 17||

tatra tatra charAmyevaM labhamAnA sushobhanam |
vAsA.nsi yAvachcha labhe tAvattAvadrame tathA || 18||

mAlinItyeva me nAma svayaM devI chakAra sA |
sAhamabhyAgatA devi sudeShNe tvanniveshanam || 19||

sudeShNovAcha||

mUrdhni tvAM vAsayeyaM vai sa.nshayo me na vidyate |
no chediha tu rAjA tvAM gachChetsarveNa chetasA || 20||

striyo rAjakule pashya yAshchemA mama veshmani |
prasaktAstvAM nirIkShante pumA.nsaM kaM na mohayeH || 21||

vRRikShA.nshchAvasthitAnpashya ya ime mama veshmani |
te.api tvAM saMnamantIva pumA.nsaM kaM na mohayeH || 22||

rAjA virATaH sushroNi dRRiShTvA vapuramAnuSham |
vihAya mAM varArohe tvAM gachChetsarvachetasA || 23||

yaM hi tvamanavadyA~Ngi naramAyatalochane |
prasaktamabhivIkShethAH sa kAmavashago bhavet || 24||

yashcha tvAM satataM pashyetpuruShashchAruhAsini |
evaM sarvAnavadyA~Ngi sa chAna~Ngavasho bhavet || 25||

yathA karkaTakI garbhamAdhatte mRRityumAtmanaH |
tathAvidhamahaM manye vAsaM tava shuchismite || 26||

draupadyuvAcha||

nAsmi labhyA virATena na chAnyena katha~nchana |
gandharvAH patayo mahyaM yuvAnaH pa~ncha bhAmini || 27||

putrA gandharvarAjasya mahAsattvasya kasyachit |
rakShanti te cha mAM nityaM duHkhAchArA tathA nvaham || 28||

yo me na dadyAduchChiShTaM na cha pAdau pradhAvayet |
prIyeyustena vAsena gandharvAH patayo mama || 29||

yo hi mAM puruSho gRRidhyedyathAnyAH prAkRRitastriyaH |
tAmeva sa tato rAtriM pravishedaparAM tanum || 30||

na chApyahaM chAlayituM shakyA kenachida~Ngane |
duHkhashIlA hi gandharvAste cha me balavattarAH || 31||

sudeShNovAcha||

evaM tvAM vAsayiShyAmi yathA tvaM nandinIchChasi |
na cha pAdau na chochChiShTaM sprakShyasi tvaM katha~nchana || 32||

vaishampAyana uvAcha||

evaM kRRiShNA virATasya bhAryayA parisAntvitA |
na chainAM veda tatrAnyastattvena janamejaya || 33||

\hrule

\medskip
                  9
\medskip

vaishampAyana uvAcha||

sahadevo.api gopAnAM kRRitvA veShamanuttamam |
bhAShAM chaiShAM samAsthAya virATamupayAdatha || 1||

tamAyAntamabhiprekShya bhrAjamAnaM nararShabham |
samupasthAya vai rAjA paprachCha kurunandanam || 2||

kasya vA tvaM kuto vA tvaM kiM vA tAta chikIrShasi |
na hi me dRRiShTapUrvastvaM tattvaM brUhi nararShabha || 3||

sa prApya rAjAnamamitratApana stato.abravInmeghamahaughaniHsvanaH |
vaishyo.asmi nAmnAhamariShTanemi rgosa~Nkhya AsaM kurupu~NgavAnAm || 4||

vastuM tvayIchChAmi vishAM variShTha  tAnrAjasiMhAnna hi vedmi pArthAn |
na shakyate jIvitumanyakarmaNA  na cha tvadanyo mama rochate nRRipaH || 5||

virATa uvAcha||

tvaM brAhmaNo yadi vA kShatriyo.asi  samudranemIshvararUpavAnasi |
AchakShva me tattvamamitrakarshana  na vaishyakarma tvayi vidyate samam || 6||

kasyAsi rAj~no viShayAdihAgataH  kiM chApi shilpaM tava vidyate kRRitam |
kathaM tvamasmAsu nivatsyase sadA  vadasva kiM chApi taveha vetanam || 7||

sahadeva uvAcha||

pa~nchAnAM pANDuputrANAM jyeShTho rAjA yudhiShThiraH |
tasyAShTashatasAhasrA gavAM vargAH shataM shatAH || 8||

apare dashasAhasrA dvistAvantastathApare |
teShAM gosa~Nkhya AsaM vai tantipAleti mAM viduH || 9||

bhUtaM bhavyaM bhaviShyachcha yachcha sa~NkhyAgataM kvachit |
na me.astyaviditaM ki~nchitsamantAddashayojanam || 10||

guNAH suviditA hyAsanmama tasya mahAtmanaH |
AsIchcha sa mayA tuShTaH kururAjo yudhiShThiraH || 11||

kShipraM hi gAvo bahulA bhavanti  na tAsu rogo bhavatIha kashchit |
taistairupAyairviditaM mayaita detAni shilpAni mayi sthitAni || 12||

vRRiShabhA.nshchApi jAnAmi rAjanpUjitalakShaNAn |
yeShAM mUtramupAghrAya api vandhyA prasUyate || 13||

virATa uvAcha||

shataM sahasrANi samAhitAni  varNasya varNasya vinishchitA guNaiH |
pashUnsapAlAnbhavate dadAmyahaM  tvadAshrayA me pashavo bhavantviha || 14||

vaishampAyana uvAcha||

tathA sa rAj~no.avidito vishAM pate  uvAsa tatraiva sukhaM nareshvaraH |
na chainamanye.api viduH katha~nchana  prAdAchcha tasmai bharaNaM yathepsitam || 15||

\hrule

\medskip
                  10
\medskip

vaishampAyana uvAcha||

athAparo.adRRishyata rUpasampadA  strINAmala~NkAradharo bRRihatpumAn |
prAkAravapre pratimuchya kuNDale  dIrghe cha kambU parihATake shubhe || 1||

bahU.nshcha dIrghA.nshcha vikIrya mUrdhajA nmahAbhujo vAraNamattavikramaH |
gatena bhUmimabhikampaya.nstadA  virATamAsAdya sabhAsamIpataH || 2||

taM prekShya rAjopagataM sabhAtale  satrapratichChannamaripramAthinam |
virAjamAnaM parameNa varchasA  sutaM mahendrasya gajendravikramam || 3||

sarvAnapRRichChachcha samIpachAriNaH  kuto.ayamAyAti na me purA shrutaH |
na chainamUchurviditaM tadA narAH  savismitaM vAkyamidaM nRRipo.abravIt || 4||

sarvopapannaH puruSho manoramaH  shyAmo yuvA vAraNayUthapopamaH |
vimuchya kambU parihATake shubhe  vimuchya veNImapinahya kuNDale || 5||

shikhI sukeshaH paridhAya chAnyathA  bhavasva dhanvI kavachI sharI tathA |
Aruhya yAnaM paridhAvatAM bhavA nsutaiH samo me bhava vA mayA samaH || 6||

vRRiddho hyahaM vai parihArakAmaH  sarvAnmatsyA.nstarasA pAlayasva |
naiva.nvidhAH klIbarUpA bhavanti  katha~nchaneti pratibhAti me manaH || 7||

arjuna uvAcha||

gAyAmi nRRityAmyatha vAdayAmi  bhadro.asmi nRRitte kushalo.asmi gIte |
tvamuttarAyAH paridatsva mAM svayaM  bhavAmi devyA naradeva nartakaH || 8||

idaM tu rUpaM mama yena kiM nu ta tprakIrtayitvA bhRRishashokavardhanam |
bRRihannaDAM vai naradeva viddhi mAM  sutaM sutAM vA pitRRimAtRRivarjitAm || 9||

virATa uvAcha||

dadAmi te hanta varaM bRRihannaDe  sutAM cha me nartaya yAshcha tAdRRishIH |
idaM tu te karma samaM na me mataM  samudranemiM pRRithivIM tvamarhasi || 10||

vaishampAyana uvAcha||

bRRihannaDAM tAmabhivIkShya matsyarA TkalAsu nRRitte cha tathaiva vAdite |
apu.nstvamapyasya nishamya cha sthiraM  tataH kumArIpuramutsasarja tam || 11||

sa shikShayAmAsa cha gItavAditaM  sutAM virATasya dhana~njayaH prabhuH |
sakhIshcha tasyAH parichArikAstathA  priyashcha tAsAM sa babhUva pANDavaH || 12||

tathA sa satreNa dhana~njayo.avasa tpriyANi kurvansaha tAbhirAtmavAn |
tathAgataM tatra na jaj~nire janA  bahishcharA vApyathavAntarecharAH || 13||

\hrule

\medskip
                  11
\medskip

vaishampAyana uvAcha||

athAparo.adRRishyata pANDavaH prabhu rvirATarAj~nasturagAnsamIkShataH |
tamApatantaM dadRRishe pRRithagjano  vimuktamabhrAdiva sUryamaNDalam || 1||

sa vai hayAnaikShata tA.nstatastataH  samIkShamANaM cha dadarsha matsyarAT |
tato.abravIttAnanugAnamitrahA  kuto.ayamAyAti naro.amaraprabhaH || 2||

ayaM hayAnvIkShati mAmakAndRRiDhaM  dhruvaM hayaj~no bhavitA vichakShaNaH |
praveshyatAmeSha samIpamAshu me  vibhAti vIro hi yathAmarastathA || 3||

abhyetya rAjAnamamitrahAbravI jjayo.astu te pArthiva bhadramastu cha |
hayeShu yukto nRRipa saMmataH sadA  tavAshvasUto nipuNo bhavAmyaham || 4||

virATa uvAcha||

dadAmi yAnAni dhanaM niveshanaM  mamAshvasUto bhavituM tvamarhasi |
kuto.asi kasyAsi kathaM tvamAgataH  prabrUhi shilpaM tava vidyate cha yat || 5||

nakula uvAcha||

pa~nchAnAM pANDuputrANAM jyeShTho rAjA yudhiShThiraH |
tenAhamashveShu purA prakRRitaH shatrukarshana || 6||

ashvAnAM prakRRitiM vedmi vinayaM chApi sarvashaH |
duShTAnAM pratipattiM cha kRRitsnaM chaiva chikitsitam || 7||

na kAtaraM syAnmama jAtu vAhanaM  na me.asti duShTA vaDavA kuto hayAH |
janastu mAmAha sa chApi pANDavo  yudhiShThiro granthikameva nAmataH || 8||

virATa uvAcha||

yadasti ki~nchinmama vAjivAhanaM  tadastu sarvaM tvadadhInamadya vai |
ye chApi kechinmama vAjiyojakA stvadAshrayAH sArathayashcha santu me || 9||

idaM taveShTaM yadi vai suropama  bravIhi yatte prasamIkShitaM vasu |
na te.anurUpaM hayakarma vidyate  prabhAsi rAjeva hi saMmato mama || 10||

yudhiShThirasyeva hi darshanena me  samaM tavedaM priyadarsha darshanam |
kathaM tu bhRRityaiH sa vinAkRRito vane  vasatyanindyo ramate cha pANDavaH || 11||

vaishampAyana uvAcha||

tathA sa gandharvavaropamo yuvA  virATarAj~nA muditena pUjitaH |
na chainamanye.api viduH katha~nchana  priyAbhirAmaM vicharantamantarA || 12||

evaM hi matsye nyavasanta pANDavA  yathApratij~nAbhiramoghadarshanAH |
aj~nAtacharyAM vyacharansamAhitAH  samudranemIpatayo.atiduHkhitAH || 13||

\hrule

\medskip
                  12
\medskip

janamejaya uvAcha||

evaM matsyasya nagare vasantastatra pANDavAH |
ata UrdhvaM mahAvIryAH kimakurvanta vai dvija || 1||

vaishampAyana uvAcha||

evaM te nyavasa.nstatra prachChannAH kurunandanAH |
ArAdhayanto rAjAnaM yadakurvanta tachChRRiNu || 2||

yudhiShThiraH sabhAstAraH sabhyAnAmabhavatpriyaH |
tathaiva cha virATasya saputrasya vishAM pate || 3||

sa hyakShahRRidayaj~nastAnkrIDayAmAsa pANDavaH |
akShavatyAM yathAkAmaM sUtrabaddhAniva dvijAn || 4||

aj~nAtaM cha virATasya vijitya vasu dharmarAT |
bhrAtRRibhyaH puruShavyAghro yathArhaM sma prayachChati || 5||

bhImaseno.api mA.nsAni bhakShyANi vividhAni cha |
atisRRiShTAni matsyena vikrINAti yudhiShThire || 6||

vAsA.nsi parijIrNAni labdhAnyantaHpure.arjunaH |
vikrINAnashcha sarvebhyaH pANDavebhyaH prayachChati || 7||

sahadevo.api gopAnAM veShamAsthAya pANDavaH |
dadhi kShIraM ghRRitaM chaiva pANDavebhyaH prayachChati || 8||

nakulo.api dhanaM labdhvA kRRite karmaNi vAjinAm |
tuShTe tasminnarapatau pANDavebhyaH prayachChati || 9||

kRRiShNApi sarvAnbhrAtR^I.nstAnnirIkShantI tapasvinI |
yathA punaravij~nAtA tathA charati bhAminI || 10||

evaM sampAdayantaste tathAnyonyaM mahArathAH |
prekShamANAstadA kRRiShNAmUShushChannA narAdhipa || 11||

atha mAse chaturthe tu brahmaNaH sumahotsavaH |
AsItsamRRiddho matsyeShu puruShANAM susaMmataH || 12||

tatra mallAH samApeturdigbhyo rAjansahasrashaH |
mahAkAyA mahAvIryAH kAlakha~njA ivAsurAH || 13||

vIryonnaddhA balodagrA rAj~nA samabhipUjitAH |
siMhaskandhakaTigrIvAH svavadAtA manasvinaH || 14||

asakRRillabdhalakShAste ra~Nge pArthivasaMnidhau || 14||

teShAmeko mahAnAsItsarvamallAnsamAhvayat |
AvalgamAnaM taM ra~Nge nopatiShThati kashchana || 15||

yadA sarve vimanasaste mallA hatachetasaH |
atha sUdena taM mallaM yodhayAmAsa matsyarAT || 16||

chodyamAnastato bhImo duHkhenaivAkaronmatim |
na hi shaknoti vivRRite pratyAkhyAtuM narAdhipam || 17||

tataH sa puruShavyAghraH shArdUlashithilaM charan |
pravivesha mahAra~NgaM virATamabhiharShayan || 18||

babandha kakShyAM kaunteyastatastaM harShaya~njanam |
tatastaM vRRitrasa~NkAshaM bhImo mallaM samAhvayat || 19||

tAvubhau sumahotsAhAvubhau tIvraparAkramau |
mattAviva mahAkAyau vAraNau ShaShTihAyanau || 20||

chakarSha dorbhyAmutpATya bhImo mallamamitrahA |
vinadantamabhikrosha~nshArdUla iva vAraNam || 21||

tamudyamya mahAbAhurbhrAmayAmAsa vIryavAn |
tato mallAshcha matsyAshcha vismayaM chakrire param || 22||

bhrAmayitvA shataguNaM gatasattvamachetanam |
pratyapiMShanmahAbAhurmallaM bhuvi vRRikodaraH || 23||

tasminvinihate malle jImUte lokavishrute |
virATaH paramaM harShamagachChadbAndhavaiH saha || 24||

saMharShAtpradadau vittaM bahu rAjA mahAmanAH |
ballavAya mahAra~Nge yathA vaishravaNastathA || 25||

evaM sa subahUnmallAnpuruShA.nshcha mahAbalAn |
vinighnanmatsyarAjasya prItimAvahaduttamAm || 26||

yadAsya tulyaH puruSho na kashchittatra vidyate |
tato vyAghraishcha siMhaishcha dviradaishchApyayodhayat || 27||

punarantaHpuragataH strINAM madhye vRRikodaraH |
yodhyate sma virATena siMhairmattairmahAbalaiH || 28||

bIbhatsurapi gItena sunRRittena cha pANDavaH |
virATaM toShayAmAsa sarvAshchAntaHpurastriyaH || 29||

ashvairvinItairjavanaistatra tatra samAgataiH |
toShayAmAsa nakulo rAjAnaM rAjasattama || 30||

tasmai pradeyaM prAyachChatprIto rAjA dhanaM bahu |
vinItAnvRRiShabhAndRRiShTvA sahadevasya chAbhibho || 31||

evaM te nyavasa.nstatra prachChannAH puruSharShabhAH |
karmANi tasya kurvANA virATanRRipatestadA || 32||

\hrule

\medskip
              kIchakavadhaparva
                  13
\medskip

vaishampAyana uvAcha||

vasamAneShu pArtheShu matsyasya nagare tadA |
mahAratheShu ChanneShu mAsA dasha samatyayuH || 1||

yAj~nasenI sudeShNAM tu shushrUShantI vishAM pate |
avasatparichArArhA suduHkhaM janamejaya || 2||

tathA charantIM pA~nchAlIM sudeShNAyA niveshane |
senApatirvirATasya dadarsha jalajAnanAm || 3||

tAM dRRiShTvA devagarbhAbhAM charantIM devatAmiva |
kIchakaH kAmayAmAsa kAmabANaprapIDitaH || 4||

sa tu kAmAgnisantaptaH sudeShNAmabhigamya vai |
prahasanniva senAnIridaM vachanamabravIt || 5||

neyaM purA jAtu mayeha dRRiShTA  rAj~no virATasya niveshane shubhA |
rUpeNa chonmAdayatIva mAM bhRRishaM  gandhena jAtA madireva bhAminI || 6||

kA devarUpA hRRidaya~NgamA shubhe  AchakShva me kA cha kutashcha shobhanA |
chittaM hi nirmathya karoti mAM vashe  na chAnyadatrauShadhamadya me matam || 7||

aho taveyaM parichArikA shubhA  pratyagrarUpA pratibhAti mAmiyam |
ayuktarUpaM hi karoti karma te  prashAstu mAM yachcha mamAsti ki~nchana || 8||

prabhUtanAgAshvarathaM mahAdhanaM  samRRiddhiyuktaM bahupAnabhojanam |
manoharaM kA~nchanachitrabhUShaNaM  gRRihaM mahachChobhayatAmiyaM mama || 9||

tataH sudeShNAmanumantrya kIchaka stataH samabhyetya narAdhipAtmajAm |
uvAcha kRRiShNAmabhisAntvaya.nstadA  mRRigendrakanyAmiva jambuko vane || 10||

idaM cha rUpaM prathamaM cha te vayo  nirarthakaM kevalamadya bhAmini |
adhAryamANA sragivottamA yathA  na shobhase sundari shobhanA satI || 11||

tyajAmi dArAnmama ye purAtanA  bhavantu dAsyastava chAruhAsini |
ahaM cha te sundari dAsavatsthitaH  sadA bhaviShye vashago varAnane || 12||

draupadyuvAcha||

aprArthanIyAmiha mAM sUtaputrAbhimanyase |
vihInavarNAM sairandhrIM bIbhatsAM keshakArikAm || 13||

paradArAsmi bhadraM te na yuktaM tvayi sAmpratam |
dayitAH prANinAM dArA dharmaM samanuchintaya || 14||

paradAre na te buddhirjAtu kAryA katha~nchana |
vivarjanaM hyakAryANAmetatsatpuruShavratam || 15||

mithyAbhigRRidhno hi naraH pApAtmA mohamAsthitaH |
ayashaH prApnuyAdghoraM sumahatprApnuyAdbhayam || 16||

mA sUtaputra hRRiShyasva mAdya tyakShyasi jIvitam |
durlabhAmabhimanvAno mAM vIrairabhirakShitAm || 17||

na chApyahaM tvayA shakyA gandharvAH patayo mama |
te tvAM nihanyuH kupitAH sAdhvalaM mA vyanInashaH || 18||

ashakyarUpaiH puruShairadhvAnaM gantumichChasi |
yathA nishchetano bAlaH kUlasthaH kUlamuttaram || 19||

tartumichChati mandAtmA tathA tvaM kartumichChasi || 19||

antarmahIM vA yadi vordhvamutpateH  samudrapAraM yadi vA pradhAvasi |
tathApi teShAM na vimokShamarhasi  pramAthino devasutA hi me varAH || 20||

tvaM kAlarAtrImiva kashchidAturaH  kiM mAM dRRiDhaM prArthayase.adya kIchaka |
kiM mAtura~Nke shayito yathA shishu shchandraM jighRRikShuriva manyase hi mAm || 21||

\hrule

\medskip
                  14
\medskip

vaishampAyana uvAcha||

pratyAkhyAto rAjaputryA sudeShNAM kIchako.abravIt |
amaryAdena kAmena ghoreNAbhipariplutaH || 1||

yathA kaikeyi sairandhryA sameyAM tadvidhIyatAm |
tAM sudeShNe parIpsasva mAhaM prANAnprahAsiSham || 2||

tasya tAM bahushaH shrutvA vAchaM vilapatastadA |
virATamahiShI devI kRRipAM chakre manasvinI || 3||

svamarthamabhisandhAya tasyArthamanuchintya cha |
udvegaM chaiva kRRiShNAyAH sudeShNA sUtamabravIt || 4||

parviNIM tvaM samuddiShya surAmannaM cha kAraya |
tatrainAM preShayiShyAmi surAhArIM tavAntikam || 5||

tatra sampreShitAmenAM vijane niravagrahAm |
sAntvayethA yathAkAmaM sAntvyamAnA ramedyadi || 6||

kIchakastu gRRihaM gatvA bhaginyA vachanAttadA |
surAmAhArayAmAsa rAjArhAM suparisrutAm || 7||

AjaurabhraM cha subhRRishaM bahU.nshchochchAvachAnmRRigAn |
kArayAmAsa kushalairannapAnaM sushobhanam || 8||

tasminkRRite tadA devI kIchakenopamantritA |
sudeShNA preShayAmAsa sairandhrIM kIchakAlayam || 9||

sudeShNovAcha||

uttiShTha gachCha sairandhri kIchakasya niveshanam |
pAnamAnaya kalyANi pipAsA mAM prabAdhate || 10||

draupadyuvAcha||

na gachCheyamahaM tasya rAjaputri niveshanam |
tvameva rAj~ni jAnAsi yathA sa nirapatrapaH || 11||

na chAhamanavadyA~Ngi tava veshmani bhAmini |
kAmavRRittA bhaviShyAmi patInAM vyabhichAriNI || 12||

tvaM chaiva devi jAnAsi yathA sa samayaH kRRitaH |
pravishantyA mayA pUrvaM tava veshmani bhAmini || 13||

kIchakashcha sukeshAnte mUDho madanadarpitaH |
so.avama.nsyati mAM dRRiShTvA na yAsye tatra shobhane || 14||

santi bahvyastava preShyA rAjaputri vashAnugAH |
anyAM preShaya bhadraM te sa hi mAmavama.nsyate || 15||

sudeShNovAcha||

naiva tvAM jAtu hi.nsyAtsa itaH sampreShitAM mayA || 16||
vaishampAyana uvAcha||

ityasyAH pradadau kA.nsyaM sapidhAnaM hiraNmayam |
sA sha~NkamAnA rudatI daivaM sharaNamIyuShI || 17||

prAtiShThata surAhArI kIchakasya niveshanam || 17||

draupadyuvAcha||

yathAhamanyaM pANDubhyo nAbhijAnAmi ka~nchana |
tena satyena mAM prAptAM kIchako mA vashe kRRithAH || 18||

vaishampAyana uvAcha||

upAtiShThata sA sUryaM muhUrtamabalA tataH |
sa tasyAstanumadhyAyAH sarvaM sUryo.avabuddhavAn || 19||

antarhitaM tatastasyA rakSho rakShArthamAdishat |
tachchainAM nAjahAttatra sarvAvasthAsvaninditAm || 20||

tAM mRRigImiva vitrastAM dRRiShTvA kRRiShNAM samIpagAm |
udatiShThanmudA sUto nAvaM labdhveva pAragaH || 21||

\hrule

\medskip
                  15
\medskip

kIchaka uvAcha||

svAgataM te sukeshAnte suvyuShTA rajanI mama |
svAminI tvamanuprAptA prakuruShva mama priyam || 1||

suvarNamAlAH kambUshcha kuNDale parihATake |
Aharantu cha vastrANi kaushikAnyajinAni cha || 2||

asti me shayanaM shubhraM tvadarthamupakalpitam |
ehi tatra mayA sArdhaM pibasva madhumAdhavIm || 3||

draupadyuvAcha||

apraiShIdrAjaputrI mAM surAhArIM tavAntikam |
pAnamAnaya me kShipraM pipAsA meti chAbravIt || 4||

kIchaka uvAcha||

anyA bhadre nayiShyanti rAjaputryAH parisrutam || 5||
vaishampAyana uvAcha||

ityenAM dakShiNe pANau sUtaputraH parAmRRishat |
sA gRRihItA vidhunvAnA bhUmAvAkShipya kIchakam || 6||

sabhAM sharaNamAdhAvadyatra rAjA yudhiShThiraH || 6||

tAM kIchakaH pradhAvantIM keshapakShe parAmRRishat |
athainAM pashyato rAj~naH pAtayitvA padAvadhIt || 7||

tato yo.asau tadArkeNa rAkShasaH saMniyojitaH |
sa kIchakamapovAha vAtavegena bhArata || 8||

sa papAta tato bhUmau rakShobalasamAhataH |
vighUrNamAno nishcheShTashChinnamUla iva drumaH || 9||

tAM chAsInau dadRRishaturbhImasenayudhiShThirau |
amRRiShyamANau kRRiShNAyAH kIchakena padA vadham || 10||

tasya bhImo vadhaprepsuH kIchakasya durAtmanaH |
dantairdantA.nstadA roShAnniShpipeSha mahAmanAH || 11||

athA~NguShThenAvamRRidnAda~NguShThaM tasya dharmarAT |
prabodhanabhayAdrAjanbhImasya pratyaShedhayat || 12||

sA sabhAdvAramAsAdya rudatI matsyamabravIt |
avekShamANA sushroNI patI.nstAndInachetasaH || 13||

AkAramabhirakShantI pratij~nAM dharmasaMhitAm |
dahyamAneva raudreNa chakShuShA drupadAtmajA || 14||

draupadyuvAcha||

yeShAM vairI na svapiti padA bhUmimupaspRRishan |
teShAM mAM mAninIM bhAryAM sUtaputraH padAvadhIt || 15||

ye dadyurna cha yAcheyurbrahmaNyAH satyavAdinaH |
teShAM mAM mAninIM bhAryAM sUtaputraH padAvadhIt || 16||

yeShAM dundubhinirghoSho jyAghoShaH shrUyate.anisham |
teShAM mAM mAninIM bhAryAM sUtaputraH padAvadhIt || 17||

ye te tejasvino dAntA balavanto.abhimAninaH |
teShAM mAM mAninIM bhAryAM sUtaputraH padAvadhIt || 18||

sarvalokamimaM hanyurdharmapAshasitAstu ye |
teShAM mAM mAninIM bhAryAM sUtaputraH padAvadhIt || 19||

sharaNaM ye prapannAnAM bhavanti sharaNArthinAm |
charanti loke prachChannAH kva nu te.adya mahArathAH || 20||

kathaM te sUtaputreNa vadhyamAnAM priyAM satIm |
marShayanti yathA klIbA balavanto.amitaujasaH || 21||

kva nu teShAmamarShashcha vIryaM tejashcha vartate |
na parIpsanti ye bhAryAM vadhyamAnAM durAtmanA || 22||

mayAtra shakyaM kiM kartuM virATe dharmadUShaNam |
yaH pashyanmAM marShayati vadhyamAnAmanAgasam || 23||

na rAjanrAjavatki~nchitsamAcharasi kIchake |
dasyUnAmiva dharmaste na hi sa.nsadi shobhate || 24||

na kIchakaH svadharmastho na cha matsyaH katha~nchana |
sabhAsado.apyadharmaj~nA ya imaM paryupAsate || 25||

nopAlabhe tvAM nRRipate virATa janasa.nsadi |
nAhametena yuktA vai hantuM matsya tavAntike || 26||

sabhAsadastu pashyantu kIchakasya vyatikramam || 26||

virATa uvAcha||

parokShaM nAbhijAnAmi vigrahaM yuvayoraham |
arthatattvamavij~nAya kiM nu syAtkushalaM mama || 27||

vaishampAyana uvAcha||

tatastu sabhyA vij~nAya kRRiShNAM bhUyo.abhyapUjayan |
sAdhu sAdhviti chApyAhuH kIchakaM cha vyagarhayan || 28||

sabhyA UchuH||

yasyeyaM chArusarvA~NgI bhAryA syAdAyatekShaNA |
paro lAbhashcha tasya syAnna sa shochetkadAchana || 29||

vaishampAyana uvAcha||

evaM sampUjaya.nstatra kRRiShNAM prekShya sabhAsadaH |
yudhiShThirasya kopAttu lalATe sveda Asajat || 30||

athAbravIdrAjaputrIM kauravyo mahiShIM priyAm |
gachCha sairandhri mAtra sthAH sudeShNAyA niveshanam || 31||

bhartAramanurudhyantyaH klishyante vIrapatnayaH |
shushrUShayA klishyamAnAH patilokaM jayantyuta || 32||

manye na kAlaM krodhasya pashyanti patayastava |
tena tvAM nAbhidhAvanti gandharvAH sUryavarchasaH || 33||

akAlaj~nAsi sairandhri shailUShIva vidhAvasi |
vighnaM karoShi matsyAnAM dIvyatAM rAjasa.nsadi || 34||

gachCha sairandhri gandharvAH kariShyanti tava priyam || 34||

draupadyuvAcha||

atIva teShAM ghRRiNinAmarthe.ahaM dharmachAriNI |
tasya tasyeha te vadhyA yeShAM jyeShTho.akShadevitA || 35||

vaishampAyana uvAcha||

ityuktvA prAdravatkRRiShNA sudeShNAyA niveshanam |
keshAnmuktvA tu sushroNI sa.nrambhAllohitekShaNA || 36||

shushubhe vadanaM tasyA rudantyA virataM tadA |
meghalekhAvinirmuktaM divIva shashimaNDalam || 37||

sudeShNovAcha||

kastvAvadhIdvarArohe kasmAdrodiShi shobhane |
kasyAdya na sukhaM bhadre kena te vipriyaM kRRitam || 38||

draupadyuvAcha||

kIchako mAvadhIttatra surAhArIM gatAM tava |
sabhAyAM pashyato rAj~no yathaiva vijane tathA || 39||

sudeShNovAcha||

ghAtayAmi sukeshAnte kIchakaM yadi manyase |
yo.asau tvAM kAmasaMmatto durlabhAmabhimanyate || 40||

draupadyuvAcha||

anye vai taM vadhiShyanti yeShAmAgaH karoti saH |
manye chAdyaiva suvyaktaM paralokaM gamiShyati || 41||

\hrule

\medskip
                  16
\medskip

vaishampAyana uvAcha||

sA hatA sUtaputreNa rAjaputrI samajvalat |
vadhaM kRRiShNA parIpsantI senAvAhasya bhAminI || 1||

jagAmAvAsamevAtha tadA sA drupadAtmajA || 1||

kRRitvA shauchaM yathAnyAyaM kRRiShNA vai tanumadhyamA |
gAtrANi vAsasI chaiva prakShAlya salilena sA || 2||

chintayAmAsa rudatI tasya duHkhasya nirNayam |
kiM karomi kva gachChAmi kathaM kAryaM bhavenmama || 3||

ityevaM chintayitvA sA bhImaM vai manasAgamat |
nAnyaH kartA RRite bhImAnmamAdya manasaH priyam || 4||

tata utthAya rAtrau sA vihAya shayanaM svakam |
prAdravannAthamichChantI kRRiShNA nAthavatI satI || 5||

duHkhena mahatA yuktA mAnasena manasvinI || 5||

sA vai mahAnase prApya bhImasenaM shuchismitA |
sarvashveteva mAheyI vane jAtA trihAyanI || 6||

upAtiShThata pA~nchAlI vAshiteva mahAgajam || 6||

sA lateva mahAshAlaM phullaM gomatitIrajam |
bAhubhyAM parirabhyainaM prAbodhayadaninditA || 7||

siMhaM suptaM vane durge mRRigarAjavadhUriva || 7||

vINeva madhurAbhAShA gAndhAraM sAdhu mUrchChitA |
abhyabhAShata pA~nchAlI bhImasenamaninditA || 8||

uttiShThottiShTha kiM sheShe bhImasena yathA mRRitaH |
nAmRRitasya hi pApIyAnbhAryAmAlabhya jIvati || 9||

tasmi~njIvati pApiShThe senAvAhe mama dviShi |
tatkarma kRRitavatyadya kathaM nidrAM niShevase || 10||

sa samprahAya shayanaM rAjaputryA prabodhitaH |
upAtiShThata meghAbhaH parya~Nke sopasa~Ngrahe || 11||

athAbravIdrAjaputrIM kauravyo mahiShIM priyAm |
kenAsyarthena samprAptA tvariteva mamAntikam || 12||

na te prakRRitimAnvarNaH kRRishA pANDushcha lakShyase |
AchakShva parisheSheNa sarvaM vidyAmahaM yathA || 13||

sukhaM vA yadi vA duHkhaM dveShyaM vA yadi vA priyam |
yathAvatsarvamAchakShva shrutvA j~nAsyAmi yatparam || 14||

ahameva hi te kRRiShNe vishvAsyaH sarvakarmasu |
ahamApatsu chApi tvAM mokShayAmi punaH punaH || 15||

shIghramuktvA yathAkAmaM yatte kAryaM vivakShitam |
gachCha vai shayanAyaiva purA nAnyo.avabudhyate || 16||

\hrule

\medskip
                  17
\medskip

draupadyuvAcha||

ashochyaM nu kutastasyA yasyA bhartA yudhiShThiraH |
jAnansarvANi duHkhAni kiM mAM tvaM paripRRichChasi || 1||

yanmAM dAsIpravAdena prAtikAmI tadAnayat |
sabhAyAM pArShado madhye tanmAM dahati bhArata || 2||

pArthivasya sutA nAma kA nu jIveta mAdRRishI |
anubhUya bhRRishaM duHkhamanyatra draupadIM prabho || 3||

vanavAsagatAyAshcha saindhavena durAtmanA |
parAmarshaM dvitIyaM cha soDhumutsahate nu kA || 4||

matsyarAj~naH samakShaM cha tasya dhUrtasya pashyataH |
kIchakena padA spRRiShTA kA nu jIveta mAdRRishI || 5||

evaM bahuvidhaiH kleshaiH klishyamAnAM cha bhArata |
na mAM jAnAsi kaunteya kiM phalaM jIvitena me || 6||

yo.ayaM rAj~no virATasya kIchako nAma bhArata |
senAnIH puruShavyAghra syAlaH paramadurmatiH || 7||

sa mAM sairandhriveSheNa vasantIM rAjaveshmani |
nityamevAha duShTAtmA bhAryA mama bhaveti vai || 8||

tenopamantryamANAyA vadhArheNa sapatnahan |
kAleneva phalaM pakvaM hRRidayaM me vidIryate || 9||

bhrAtaraM cha vigarhasva jyeShThaM durdyUtadevinam |
yasyAsmi karmaNA prAptA duHkhametadanantakam || 10||

ko hi rAjyaM parityajya sarvasvaM chAtmanA saha |
pravrajyAyaiva dIvyeta vinA durdyUtadevinam || 11||

yadi niShkasahasreNa yachchAnyatsAravaddhanam |
sAyamprAtaradeviShyadapi sa.nvatsarAnbahUn || 12||

rukmaM hiraNyaM vAsA.nsi yAnaM yugyamajAvikam |
ashvAshvatarasa~NghA.nshcha na jAtu kShayamAvahet || 13||

so.ayaM dyUtapravAdena shriyA pratyavaropitaH |
tUShNImAste yathA mUDhaH svAni karmANi chintayan || 14||

dasha nAgasahasrANi padminAM hemamAlinAm |
yaM yAntamanuyAntIha so.ayaM dyUtena jIvati || 15||

tathA shatasahasrANi nRRiNAmamitatejasAm |
upAsate mahArAjamindraprasthe yudhiShThiram || 16||

shataM dAsIsahasrANi yasya nityaM mahAnase |
pAtrIhastaM divArAtramatithInbhojayantyuta || 17||

eSha niShkasahasrANi pradAya dadatAM varaH |
dyUtajena hyanarthena mahatA samupAvRRitaH || 18||

enaM hi svarasampannA bahavaH sUtamAgadhAH |
sAyamprAtarupAtiShThansumRRiShTamaNikuNDalAH || 19||

sahasramRRiShayo yasya nityamAsansabhAsadaH |
tapaHshrutopasampannAH sarvakAmairupasthitAH || 20||

andhAnvRRiddhA.nstathAnAthAnsarvAnrAShTreShu durgatAn |
bibhartyavimanA nityamAnRRisha.nsyAdyudhiShThiraH || 21||

sa eSha nirayaM prApto matsyasya parichArakaH |
sabhAyAM devitA rAj~naH ka~Nko brUte yudhiShThiraH || 22||

indraprasthe nivasataH samaye yasya pArthivAH |
AsanbalibhRRitaH sarve so.adyAnyairbhRRitimichChati || 23||

pArthivAH pRRithivIpAlA yasyAsanvashavartinaH |
sa vashe vivasho rAjA pareShAmadya vartate || 24||

pratApya pRRithivIM sarvAM rashmivAniva tejasA |
so.ayaM rAj~no virATasya sabhAstAro yudhiShThiraH || 25||

yamupAsanta rAjAnaH sabhAyAmRRiShibhiH saha |
tamupAsInamadyAnyaM pashya pANDava pANDavam || 26||

atadarhaM mahAprAj~naM jIvitArthe.abhisa.nshritam |
dRRiShTvA kasya na duHkhaM syAddharmAtmAnaM yudhiShThiram || 27||

upAste sma sabhAyAM yaM kRRitsnA vIra vasundharA |
tamupAsInamadyAnyaM pashya bhArata bhAratam || 28||

evaM bahuvidhairduHkhaiH pIDyamAnAmanAthavat |
shokasAgaramadhyasthAM kiM mAM bhIma na pashyasi || 29||

\hrule

\medskip
                  18
\medskip

draupadyuvAcha||

idaM tu me mahadduHkhaM yatpravakShyAmi bhArata |
na me.abhyasUyA kartavyA duHkhAdetadbravImyaham || 1||

shArdUlairmahiShaiH siMhairAgAre yudhyase yadA |
kaikeyyAH prekShamANAyAstadA me kashmalo bhavet || 2||

prekShAsamutthitA chApi kaikeyI tAH striyo vadet |
prekShya mAmanavadyA~NgI kashmalopahatAmiva || 3||

snehAtsa.nvAsajAnmanye sUdameShA shuchismitA |
yodhyamAnaM mahAvIryairimaM samanushochati || 4||

kalyANarUpA sairandhrI ballavashchAtisundaraH |
strINAM cha chittaM durj~neyaM yuktarUpau cha me matau || 5||

sairandhrI priyasa.nvAsAnnityaM karuNavedinI |
asminrAjakule chemau tulyakAlanivAsinau || 6||

iti bruvANA vAkyAni sA mAM nityamavedayat |
krudhyantIM mAM cha samprekShya samasha~Nkata mAM tvayi || 7||

tasyAM tathA bruvatyAM tu duHkhaM mAM mahadAvishat |
shoke yaudhiShThire magnA nAhaM jIvitumutsahe || 8||

yaH sadevAnmanuShyA.nshcha sarpA.nshchaikaratho.ajayat |
so.ayaM rAj~no virATasya kanyAnAM nartako yuvA || 9||

yo.atarpayadameyAtmA khANDave jAtavedasam |
so.antaHpuragataH pArthaH kUpe.agniriva sa.nvRRitaH || 10||

yasmAdbhayamamitrANAM sadaiva puruSharShabhAt |
sa lokaparibhUtena veSheNAste dhana~njayaH || 11||

yasya jyAtalanirghoShAtsamakampanta shatravaH |
striyo gItasvanaM tasya muditAH paryupAsate || 12||

kirITaM sUryasa~NkAshaM yasya mUrdhani shobhate |
veNIvikRRitakeshAntaH so.ayamadya dhana~njayaH || 13||

yasminnastrANi divyAni samastAni mahAtmani |
AdhAraH sarvavidyAnAM sa dhArayati kuNDale || 14||

yaM sma rAjasahasrANi tejasApratimAni vai |
samare nAtivartante velAmiva mahArNavaH || 15||

so.ayaM rAj~no virATasya kanyAnAM nartako yuvA |
Aste veShapratichChannaH kanyAnAM parichArakaH || 16||

yasya sma rathaghoSheNa samakampata medinI |
saparvatavanA bhIma sahasthAvaraja~NgamA || 17||

yasmi~njAte mahAbhAge kuntyAH shoko vyanashyata |
sa shochayati mAmadya bhImasena tavAnujaH || 18||

bhUShitaM tamala~NkAraiH kuNDalaiH parihATakaiH |
kambupANinamAyAntaM dRRiShTvA sIdati me manaH || 19||

taM veNIkRRitakeshAntaM bhImadhanvAnamarjunam |
kanyAparivRRitaM dRRiShTvA bhIma sIdati me manaH || 20||

yadA hyenaM parivRRitaM kanyAbhirdevarUpiNam |
prabhinnamiva mAta~NgaM parikIrNaM kareNubhiH || 21||

matsyamarthapatiM pArthaM virATaM samupasthitam |
pashyAmi tUryamadhyasthaM disho nashyanti me tadA || 22||

nUnamAryA na jAnAti kRRichChraM prAptaM dhana~njayam |
ajAtashatruM kauravyaM magnaM durdyUtadevinam || 23||

tathA dRRiShTvA yavIyA.nsaM sahadevaM yudhAM patim |
goShu goveShamAyAntaM pANDubhUtAsmi bhArata || 24||

sahadevasya vRRittAni chintayantI punaH punaH |
na vindAmi mahAbAho sahadevasya duShkRRitam || 25||

yasminneva.nvidhaM duHkhaM prApnuyAtsatyavikramaH || 25||

dUyAmi bharatashreShTha dRRiShTvA te bhrAtaraM priyam |
goShu govRRiShasa~NkAshaM matsyenAbhiniveshitam || 26||

sa.nrabdhaM raktanepathyaM gopAlAnAM purogamam |
virATamabhinandantamatha me bhavati jvaraH || 27||

sahadevaM hi me vIraM nityamAryA prasha.nsati |
mahAbhijanasampanno vRRittavA~nshIlavAniti || 28||

hrIniShedho madhuravAgdhArmikashcha priyashcha me |
sa te.araNyeShu boddhavyo yAj~naseni kShapAsvapi || 29||

taM dRRiShTvA vyApRRitaM goShu vatsacharmakShapAshayam |
sahadevaM yudhAM shreShThaM kiM nu jIvAmi pANDava || 30||

yastribhirnityasampanno rUpeNAstreNa medhayA |
so.ashvabandho virATasya pashya kAlasya paryayam || 31||

abhyakIryanta vRRindAni dAmagranthimudIkShatAm |
vinayantaM javenAshvAnmahArAjasya pashyataH || 32||

apashyamenaM shrImantaM matsyaM bhrAjiShNumuttamam |
virATamupatiShThantaM darshayantaM cha vAjinaH || 33||

kiM nu mAM manyase pArtha sukhiteti parantapa |
evaM duHkhashatAviShTA yudhiShThiranimittataH || 34||

ataH prativishiShTAni duHkhAnyanyAni bhArata |
vartante mayi kaunteya vakShyAmi shRRiNu tAnyapi || 35||

yuShmAsu dhriyamANeShu duHkhAni vividhAnyuta |
shoShayanti sharIraM me kiM nu duHkhamataH param || 36||

\hrule

\medskip
                  19
\medskip

draupadyuvAcha||

ahaM sairandhriveSheNa charantI rAjaveshmani |
shauchadAsmi sudeShNAyA akShadhUrtasya kAraNAt || 1||

vikriyAM pashya me tIvrAM rAjaputryAH parantapa |
Ase kAlamupAsInA sarvaM duHkhaM kilArtavat || 2||

anityA kila martyAnAmarthasiddhirjayAjayau |
iti kRRitvA pratIkShAmi bhartR^INAmudayaM punaH || 3||

ya eva heturbhavati puruShasya jayAvahaH |
parAjaye cha hetuH sa iti cha pratipAlaye || 4||

dattvA yAchanti puruShA hatvA vadhyanti chApare |
pAtayitvA cha pAtyante parairiti cha me shrutam || 5||

na daivasyAtibhAro.asti na daivasyAtivartanam |
iti chApyAgamaM bhUyo daivasya pratipAlaye || 6||

sthitaM pUrvaM jalaM yatra punastatraiva tiShThati |
iti paryAyamichChantI pratIkShAmyudayaM punaH || 7||

daivena kila yasyArthaH sunIto.api vipadyate |
daivasya chAgame yatnastena kAryo vijAnatA || 8||

yattu me vachanasyAsya kathitasya prayojanam |
pRRichCha mAM duHkhitAM tattvamapRRiShTA vA bravImi te || 9||

mahiShI pANDuputrANAM duhitA drupadasya cha |
imAmavasthAM samprAptA kA madanyA jijIviShet || 10||

kurUnparibhavansarvAnpA~nchAlAnapi bhArata |
pANDaveyA.nshcha samprApto mama klesho hyari.ndama || 11||

bhrAtRRibhiH shvashuraiH putrairbahubhiH paravIrahan |
evaM samuditA nArI kA nvanyA duHkhitA bhavet || 12||

nUnaM hi bAlayA dhAturmayA vai vipriyaM kRRitam |
yasya prasAdAddurnItaM prAptAsmi bharatarShabha || 13||

varNAvakAshamapi me pashya pANDava yAdRRisham |
yAdRRisho me na tatrAsIdduHkhe paramake tadA || 14||

tvameva bhIma jAnIShe yanme pArtha sukhaM purA |
sAhaM dAsatvamApannA na shAntimavashA labhe || 15||

nAdaivikamidaM manye yatra pArtho dhana~njayaH |
bhImadhanvA mahAbAhurAste shAnta ivAnalaH || 16||

ashakyA vedituM pArtha prANinAM vai gatirnaraiH |
vinipAtamimaM manye yuShmAkamavichintitam || 17||

yasyA mama mukhaprekShA yUyamindrasamAH sadA |
sA prekShe mukhamanyAsAmavarANAM varA satI || 18||

pashya pANDava me.avasthAM yathA nArhAmi vai tathA |
yuShmAsu dhriyamANeShu pashya kAlasya paryayam || 19||

yasyAH sAgaraparyantA pRRithivI vashavartinI |
AsItsAdya sudeShNAyA bhItAhaM vashavartinI || 20||

yasyAH puraHsarA AsanpRRiShThatashchAnugAminaH |
sAhamadya sudeShNAyAH puraH pashchAchcha gAminI || 21||

idaM tu duHkhaM kaunteya mamAsahyaM nibodha tat || 21||

yA na jAtu svayaM piMShe gAtrodvartanamAtmanaH |
anyatra kuntyA bhadraM te sAdya piMShAmi chandanam || 22||

pashya kaunteya pANI me naivaM yau bhavataH purA || 22||

vaishampAyana uvAcha||

ityasya darshayAmAsa kiNabaddhau karAvubhau || 23||
draupadyuvAcha||

bibhemi kuntyA yA nAhaM yuShmAkaM vA kadAchana |
sAdyAgrato virATasya bhItA tiShThAmi ki~NkarI || 24||

kiM nu vakShyati samrANmAM varNakaH sukRRito na vA |
nAnyapiShTaM hi matsyasya chandanaM kila rochate || 25||

vaishampAyana uvAcha||

sA kIrtayantI duHkhAni bhImasenasya bhAminI |
ruroda shanakaiH kRRiShNA bhImasenamudIkShatI || 26||

sA bAShpakalayA vAchA niHshvasantI punaH punaH |
hRRidayaM bhImasenasya ghaTTayantIdamabravIt || 27||

nAlpaM kRRitaM mayA bhIma devAnAM kilbiShaM purA |
abhAgyA yattu jIvAmi martavye sati pANDava || 28||

tatastasyAH karau shUnau kiNabaddhau vRRikodaraH |
mukhamAnIya vepantyA ruroda paravIrahA || 29||

tau gRRihItvA cha kaunteyo bAShpamutsRRijya vIryavAn |
tataH paramaduHkhArta idaM vachanamabravIt || 30||

\hrule

\medskip
                  20
\medskip

bhImasena uvAcha||

dhigastu me bAhubalaM gANDIvaM phalgunasya cha |
yatte raktau purA bhUtvA pANI kRRitakiNAvubhau || 1||

sabhAyAM sma virATasya karomi kadanaM mahat |
tatra mAM dharmarAjastu kaTAkSheNa nyavArayat || 2||

tadahaM tasya vij~nAya sthita evAsmi bhAmini || 2||

yachcha rAShTrAtprachyavanaM kurUNAmavadhashcha yaH |
suyodhanasya karNasya shakuneH saubalasya cha || 3||

duHshAsanasya pApasya yanmayA na hRRitaM shiraH |
tanme dahati kalyANi hRRidi shalyamivArpitam || 4||

mA dharmaM jahi sushroNi krodhaM jahi mahAmate || 4||

imaM cha samupAlambhaM tvatto rAjA yudhiShThiraH |
shRRiNuyAdyadi kalyANi kRRitsnaM jahyAtsa jIvitam || 5||

dhana~njayo vA sushroNi yamau vA tanumadhyame |
lokAntaragateShveShu nAhaM shakShyAmi jIvitum || 6||

sukanyA nAma shAryAtI bhArgavaM chyavanaM vane |
valmIkabhUtaM shAmyantamanvapadyata bhAminI || 7||

nADAyanI chendrasenA rUpeNa yadi te shrutA |
patimanvacharadvRRiddhaM purA varShasahasriNam || 8||

duhitA janakasyApi vaidehI yadi te shrutA |
patimanvacharatsItA mahAraNyanivAsinam || 9||

rakShasA nigrahaM prApya rAmasya mahiShI priyA |
klishyamAnApi sushroNI rAmamevAnvapadyata || 10||

lopAmudrA tathA bhIru vayorUpasamanvitA |
agastyamanvayAddhitvA kAmAnsarvAnamAnuShAn || 11||

yathaitAH kIrtitA nAryo rUpavatyaH pativratAH |
tathA tvamapi kalyANi sarvaiH samuditA guNaiH || 12||

mAdIrghaM kShama kAlaM tvaM mAsamadhyardhasaMmitam |
pUrNe trayodashe varShe rAj~no rAj~nI bhaviShyasi || 13||

draupadyuvAcha||

ArtayaitanmayA bhIma kRRitaM bAShpavimokShaNam |
apArayantyA duHkhAni na rAjAnamupAlabhe || 14||

vimuktena vyatItena bhImasena mahAbala |
pratyupasthitakAlasya kAryasyAnantaro bhava || 15||

mameha bhIma kaikeyI rUpAbhibhavasha~NkayA |
nityamudvijate rAjA kathaM neyAdimAmiti || 16||

tasyA viditvA taM bhAvaM svayaM chAnRRitadarshanaH |
kIchako.ayaM suduShTAtmA sadA prArthayate hi mAm || 17||

tamahaM kupitA bhIma punaH kopaM niyamya cha |
abruvaM kAmasaMmUDhamAtmAnaM rakSha kIchaka || 18||

gandharvANAmahaM bhAryA pa~nchAnAM mahiShI priyA |
te tvAM nihanyurdurdharShAH shUrAH sAhasakAriNaH || 19||

evamuktaH sa duShTAtmA kIchakaH pratyuvAcha ha |
nAhaM bibhemi sairandhri gandharvANAM shuchismite || 20||

shataM sahasramapi vA gandharvANAmahaM raNe |
samAgataM haniShyAmi tvaM bhIru kuru me kShaNam || 21||

ityukte chAbruvaM sUtaM kAmAturamahaM punaH |
na tvaM pratibalasteShAM gandharvANAM yashasvinAm || 22||

dharme sthitAsmi satataM kulashIlasamanvitA |
nechChAmi ka~nchidvadhyantaM tena jIvasi kIchaka || 23||

evamuktaH sa duShTAtmA prahasya svanavattadA |
na tiShThati sma sanmArge na cha dharmaM bubhUShati || 24||

pApAtmA pApabhAvashcha kAmarAgavashAnugaH |
avinItashcha duShTAtmA pratyAkhyAtaH punaH punaH || 25||

darshane darshane hanyAttathA jahyAM cha jIvitam || 25||

taddharme yatamAnAnAM mahAndharmo nashiShyati |
samayaM rakShamANAnAM bhAryA vo na bhaviShyati || 26||

bhAryAyAM rakShyamANAyAM prajA bhavati rakShitA |
prajAyAM rakShyamANAyAmAtmA bhavati rakShitaH || 27||

vadatAM varNadharmA.nshcha brAhmaNAnAM hi me shrutam |
kShatriyasya sadA dharmo nAnyaH shatrunibarhaNAt || 28||

pashyato dharmarAjasya kIchako mAM padAvadhIt |
tava chaiva samakShaM vai bhImasena mahAbala || 29||

tvayA hyahaM paritrAtA tasmAdghorAjjaTAsurAt |
jayadrathaM tathaiva tvamajaiShIrbhrAtRRibhiH saha || 30||

jahImamapi pApaM tvaM yo.ayaM mAmavamanyate |
kIchako rAjavAllabhyAchChokakRRinmama bhArata || 31||

tamevaM kAmasaMmattaM bhindhi kumbhamivAshmani |
yo nimittamanarthAnAM bahUnAM mama bhArata || 32||

taM chejjIvantamAdityaH prAtarabhyudayiShyati |
viShamAloDya pAsyAmi mA kIchakavashaM gamam || 33||

shreyo hi maraNaM mahyaM bhImasena tavAgrataH || 33||

vaishampAyana uvAcha||

ityuktvA prArudatkRRiShNA bhImasyoraH samAshritA |
bhImashcha tAM pariShvajya mahatsAntvaM prayujya cha || 34||

kIchakaM manasAgachChatsRRikkiNI parisa.nlihan || 34||

\hrule

\medskip
                  21
\medskip

bhImasena uvAcha||

tathA bhadre kariShyAmi yathA tvaM bhIru bhAShase |
adya taM sUdayiShyAmi kIchakaM sahabAndhavam || 1||

asyAH pradoShe sharvaryAH kuruShvAnena sa~Ngamam |
duHkhaM shokaM cha nirdhUya yAj~naseni shuchismite || 2||

yaiShA nartanashAlA vai matsyarAjena kAritA |
divAtra kanyA nRRityanti rAtrau yAnti yathAgRRiham || 3||

tatrAsti shayanaM bhIru dRRiDhA~NgaM supratiShThitam |
tatrAsya darshayiShyAmi pUrvapretAnpitAmahAn || 4||

yathA cha tvAM na pashyeyuH kurvANAM tena sa.nvidam |
kuryAstathA tvaM kalyANi yathA saMnihito bhavet || 5||

vaishampAyana uvAcha||

tathA tau kathayitvA tu bAShpamutsRRijya duHkhitau |
rAtrisheShaM tadatyugraM dhArayAmAsaturhRRidA || 6||

tasyAM rAtryAM vyatItAyAM prAtarutthAya kIchakaH |
gatvA rAjakulAyaiva draupadImidamabravIt || 7||

sabhAyAM pashyato rAj~naH pAtayitvA padAhanam |
na chaivAlabhathAstrANamabhipannA balIyasA || 8||

pravAdena hi matsyAnAM rAjA nAmnAyamuchyate |
ahameva hi matsyAnAM rAjA vai vAhinIpatiH || 9||

sA sukhaM pratipadyasva dAso bhIru bhavAmi te |
ahnAya tava sushroNi shataM niShkAndadAmyaham || 10||

dAsIshataM cha te dadyAM dAsAnAmapi chAparam |
rathaM chAshvatarIyuktamastu nau bhIru sa~NgamaH || 11||

draupadyuvAcha||

ekaM me samayaM tvadya pratipadyasva kIchaka |
na tvAM sakhA vA bhrAtA vA jAnIyAtsa~NgataM mayA || 12||

avabodhAddhi bhItAsmi gandharvANAM yashasvinAm |
evaM me pratijAnIhi tato.ahaM vashagA tava || 13||

kIchaka uvAcha||

evametatkariShyAmi yathA sushroNi bhAShase |
eko bhadre gamiShyAmi shUnyamAvasathaM tava || 14||

samAgamArthaM rambhoru tvayA madanamohitaH |
yathA tvAM nAvabhotsyanti gandharvAH sUryavarchasaH || 15||

draupadyuvAcha||

yadidaM nartanAgAraM matsyarAjena kAritam |
divAtra kanyA nRRityanti rAtrau yAnti yathAgRRiham || 16||

tamisre tatra gachChethA gandharvAstanna jAnate |
tatra doShaH parihRRito bhaviShyati na sa.nshayaH || 17||

vaishampAyana uvAcha||

tamarthaM pratijalpantyAH kRRiShNAyAH kIchakena ha |
divasArdhaM samabhavanmAsenaiva samaM nRRipa || 18||

kIchako.atha gRRihaM gatvA bhRRishaM harShapariplutaH |
sairandhrIrUpiNaM mUDho mRRityuM taM nAvabuddhavAn || 19||

gandhAbharaNamAlyeShu vyAsaktaH sa visheShataH |
ala~nchakAra so.a.atmAnaM satvaraH kAmamohitaH || 20||

tasya tatkurvataH karma kAlo dIrgha ivAbhavat |
anuchintayatashchApi tAmevAyatalochanAm || 21||

AsIdabhyadhikA chAsya shrIH shriyaM pramumukShataH |
nirvANakAle dIpasya vartImiva didhakShataH || 22||

kRRitasampratyayastatra kIchakaH kAmamohitaH |
nAjAnAddivasaM yAntaM chintayAnaH samAgamam || 23||

tatastu draupadI gatvA tadA bhImaM mahAnase |
upAtiShThata kalyANI kauravyaM patimantikAt || 24||

tamuvAcha sukeshAntA kIchakasya mayA kRRitaH |
sa~Ngamo nartanAgAre yathAvochaH parantapa || 25||

shUnyaM sa nartanAgAramAgamiShyati kIchakaH |
eko nishi mahAbAho kIchakaM taM niShUdaya || 26||

taM sUtaputraM kaunteya kIchakaM madadarpitam |
gatvA tvaM nartanAgAraM nirjIvaM kuru pANDava || 27||

darpAchcha sUtaputro.asau gandharvAnavamanyate |
taM tvaM praharatAM shreShTha naDaM nAga ivoddhara || 28||

ashru duHkhAbhibhUtAyA mama mArjasva bhArata |
Atmanashchaiva bhadraM te kuru mAnaM kulasya cha || 29||

bhImasena uvAcha||

svAgataM te varArohe yanmA vedayase priyam |
na hyasya ka~nchidichChAmi sahAyaM varavarNini || 30||

yA me prItistvayAkhyAtA kIchakasya samAgame |
hatvA hiDimbaM sA prItirmamAsIdvaravarNini || 31||

satyaM bhrAtR^I.nshcha dharmaM cha puraskRRitya bravImi te |
kIchakaM nihaniShyAmi vRRitraM devapatiryathA || 32||

taM gahvare prakAshe vA pothayiShyAmi kIchakam |
atha chedavabhotsyanti ha.nsye matsyAnapi dhruvam || 33||

tato duryodhanaM hatvA pratipatsye vasundharAm |
kAmaM matsyamupAstAM hi kuntIputro yudhiShThiraH || 34||

draupadyuvAcha||

yathA na santyajethAstvaM satyaM vai matkRRite vibho |
nigUDhastvaM tathA vIra kIchakaM vinipAtaya || 35||

bhImasena uvAcha||

evametatkariShyAmi yathA tvaM bhIru bhAShase |
adRRishyamAnastasyAdya tamasvinyAmanindite || 36||

nAgo bilvamivAkramya pothayiShyAmyahaM shiraH |
alabhyAmichChatastasya kIchakasya durAtmanaH || 37||

vaishampAyana uvAcha||

bhImo.atha prathamaM gatvA rAtrau Channa upAvishat |
mRRigaM haririvAdRRishyaH pratyAkA~NkShatsa kIchakam || 38||

kIchakashchApyala~NkRRitya yathAkAmamupAvrajat |
tAM velAM nartanAgAre pA~nchAlIsa~NgamAshayA || 39||

manyamAnaH sa sa~NketamAgAraM prAvishachcha tam |
pravishya cha sa tadveshma tamasA sa.nvRRitaM mahat || 40||

pUrvAgataM tatastatra bhImamapratimaujasam |
ekAntamAsthitaM chainamAsasAda sudurmatiH || 41||

shayAnaM shayane tatra mRRityuM sUtaH parAmRRishat |
jAjvalyamAnaM kopena kRRiShNAdharShaNajena ha || 42||

upasa~Ngamya chaivainaM kIchakaH kAmamohitaH |
harShonmathitachittAtmA smayamAno.abhyabhAShata || 43||

prApitaM te mayA vittaM bahurUpamanantakam |
tatsarvaM tvAM samuddishya sahasA samupAgataH || 44||

nAkasmAnmAM prasha.nsanti sadA gRRihagatAH striyaH |
suvAsA darshanIyashcha nAnyo.asti tvAdRRishaH pumAn || 45||

bhImasena uvAcha||

diShTyA tvaM darshanIyo.asi diShTyAtmAnaM prasha.nsasi |
IdRRishastu tvayA sparshaH spRRiShTapUrvo na karhichit || 46||

vaishampAyana uvAcha||

ityuktvA taM mahAbAhurbhImo bhImaparAkramaH |
samutpatya cha kaunteyaH prahasya cha narAdhamam || 47||

bhImo jagrAha kesheShu mAlyavatsu sugandhiShu || 47||

sa kesheShu parAmRRiShTo balena balinAM varaH |
AkShipya keshAnvegena bAhvorjagrAha pANDavam || 48||

bAhuyuddhaM tayorAsItkruddhayornarasiMhayoH |
vasante vAshitAhetorbalavadgajayoriva || 49||

IShadAgalitaM chApi krodhAchchalapadaM sthitam |
kIchako balavAnbhImaM jAnubhyAmAkShipadbhuvi || 50||

pAtito bhuvi bhImastu kIchakena balIyasA |
utpapAtAtha vegena daNDAhata ivoragaH || 51||

spardhayA cha balonmattau tAvubhau sUtapANDavau |
nishIthe paryakarShetAM balinau nishi nirjane || 52||

tatastadbhavanashreShThaM prAkampata muhurmuhuH |
balavachchApi sa~NkruddhAvanyonyaM tAvagarjatAm || 53||

talAbhyAM tu sa bhImena vakShasyabhihato balI |
kIchako roShasantaptaH padAnna chalitaH padam || 54||

muhUrtaM tu sa taM vegaM sahitvA bhuvi duHsaham |
balAdahIyata tadA sUto bhImabalArditaH || 55||

taM hIyamAnaM vij~nAya bhImaseno mahAbalaH |
vakShasyAnIya vegena mamanthainaM vichetasam || 56||

krodhAviShTo viniHshvasya punashchainaM vRRikodaraH |
jagrAha jayatAM shreShThaH kesheShveva tadA bhRRisham || 57||

gRRihItvA kIchakaM bhImo virurAva mahAbalaH |
shArdUlaH pishitAkA~NkShI gRRihItveva mahAmRRigam || 58||

tasya pAdau cha pANI cha shiro grIvAM cha sarvashaH |
kAye praveshayAmAsa pashoriva pinAkadhRRik || 59||

taM saMmathitasarvA~NgaM mA.nsapiNDopamaM kRRitam |
kRRiShNAyai darshayAmAsa bhImaseno mahAbalaH || 60||

uvAcha cha mahAtejA draupadIM pANDunandanaH |
pashyainamehi pA~nchAli kAmuko.ayaM yathA kRRitaH || 61||

tathA sa kIchakaM hatvA gatvA roShasya vai shamam |
Amantrya draupadIM kRRiShNAM kShipramAyAnmahAnasam || 62||

kIchakaM ghAtayitvA tu draupadI yoShitAM varA |
prahRRiShTA gatasantApA sabhApAlAnuvAcha ha || 63||

kIchako.ayaM hataH shete gandharvaiH patibhirmama |
parastrIkAmasaMmattaH samAgachChata pashyata || 64||

tachChrutvA bhAShitaM tasyA nartanAgArarakShiNaH |
sahasaiva samAjagmurAdAyolkAH sahasrashaH || 65||

tato gatvAtha tadveshma kIchakaM vinipAtitam |
gatAsuM dadRRishurbhUmau rudhireNa samukShitam || 66||

kvAsya grIvA kva charaNau kva pANI kva shirastathA |
iti sma taM parIkShante gandharveNa hataM tadA || 67||

\hrule

\medskip
                  22
\medskip

vaishampAyana uvAcha||

tasminkAle samAgamya sarve tatrAsya bAndhavAH |
ruruduH kIchakaM dRRiShTvA parivArya samantataH || 1||

sarve saMhRRiShTaromANaH santrastAH prekShya kIchakam |
tathA sarvA~NgasambhugnaM kUrmaM sthala ivoddhRRitam || 2||

pothitaM bhImasenena tamindreNeva dAnavam |
sa.nskArayitumichChanto bahirnetuM prachakramuH || 3||

dadRRishuste tataH kRRiShNAM sUtaputrAH samAgatAH |
adUrAdanavadyA~NgIM stambhamAli~Ngya tiShThatIm || 4||

samaveteShu sUteShu tAnuvAchopakIchakaH |
hanyatAM shIghramasatI yatkRRite kIchako hataH || 5||

atha vA neha hantavyA dahyatAM kAminA saha |
mRRitasyApi priyaM kAryaM sUtaputrasya sarvathA || 6||

tato virATamUchuste kIchako.asyAH kRRite hataH |
sahAdyAnena dahyeta tadanuj~nAtumarhasi || 7||

parAkramaM tu sUtAnAM matvA rAjAnvamodata |
sairandhryAH sUtaputreNa saha dAhaM vishAM pate || 8||

tAM samAsAdya vitrastAM kRRiShNAM kamalalochanAm |
momuhyamAnAM te tatra jagRRihuH kIchakA bhRRisham || 9||

tatastu tAM samAropya nibadhya cha sumadhyamAm |
jagmurudyamya te sarve shmashAnamabhitastadA || 10||

hriyamANA tu sA rAjansUtaputrairaninditA |
prAkroshannAthamichChantI kRRiShNA nAthavatI satI || 11||

draupadyuvAcha||

jayo jayanto vijayo jayatseno jayadbalaH |
te me vAchaM vijAnantu sUtaputrA nayanti mAm || 12||

yeShAM jyAtalanirghoSho visphUrjitamivAshaneH |
vyashrUyata mahAyuddhe bhImaghoShastarasvinAm || 13||

rathaghoShashcha balavAngandharvANAM yashasvinAm |
te me vAchaM vijAnantu sUtaputrA nayanti mAm || 14||

vaishampAyana uvAcha||

tasyAstAH kRRipaNA vAchaH kRRiShNAyAH paridevitAH |
shrutvaivAbhyapatadbhImaH shayanAdavichArayan || 15||

bhImasena uvAcha||

ahaM shRRiNomi te vAchaM tvayA sairandhri bhAShitAm |
tasmAtte sUtaputrebhyo na bhayaM bhIru vidyate || 16||

vaishampAyana uvAcha||

ityuktvA sa mahAbAhurvijajRRimbhe jighA.nsayA |
tataH sa vyAyataM kRRitvA veShaM viparivartya cha || 17||

advAreNAbhyavaskandya nirjagAma bahistadA || 17||

sa bhImasenaH prAkArAdArujya tarasA drumam |
shmashAnAbhimukhaH prAyAdyatra te kIchakA gatAH || 18||

sa taM vRRikShaM dashavyAmaM saskandhaviTapaM balI |
pragRRihyAbhyadravatsUtAndaNDapANirivAntakaH || 19||

Uruvegena tasyAtha nyagrodhAshvatthaki.nshukAH |
bhUmau nipatitA vRRikShAH sa~Nghashastatra sherate || 20||

taM siMhamiva sa~NkruddhaM dRRiShTvA gandharvamAgatam |
vitresuH sarvataH sUtA viShAdabhayakampitAH || 21||

tamantakamivAyAntaM gandharvaM prekShya te tadA |
didhakShantastadA jyeShThaM bhrAtaraM hyupakIchakAH || 22||

parasparamathochuste viShAdabhayakampitAH || 22||

gandharvo balavAneti kruddha udyamya pAdapam |
sairandhrI muchyatAM shIghraM mahanno bhayamAgatam || 23||

te tu dRRiShTvA tamAviddhaM bhImasenena pAdapam |
vimuchya draupadIM tatra prAdravannagaraM prati || 24||

dravatastA.nstu samprekShya sa vajrI dAnavAniva |
shataM pa~nchAdhikaM bhImaH prAhiNodyamasAdanam || 25||

tata AshvAsayatkRRiShNAM pravimuchya vishAM pate |
uvAcha cha mahAbAhuH pA~nchAlIM tatra draupadIm || 26||

ashrupUrNamukhIM dInAM durdharShaH sa vRRikodaraH || 26||

evaM te bhIru vadhyante ye tvAM klishyantyanAgasam |
praihi tvaM nagaraM kRRiShNe na bhayaM vidyate tava || 27||

anyenAhaM gamiShyAmi virATasya mahAnasam || 27||

pa~nchAdhikaM shataM tachcha nihataM tatra bhArata |
mahAvanamiva ChinnaM shishye vigalitadrumam || 28||

evaM te nihatA rAja~nshataM pa~ncha cha kIchakAH |
sa cha senApatiH pUrvamityetatsUtaShaTshatam || 29||

taddRRiShTvA mahadAshcharyaM narA nAryashcha sa~NgatAH |
vismayaM paramaM gatvA nochuH ki~nchana bhArata || 30||

\hrule

\medskip
                  23
\medskip

vaishampAyana uvAcha||

te dRRiShTvA nihatAnsUtAnrAj~ne gatvA nyavedayan |
gandharvairnihatA rAjansUtaputrAH paraHshatAH || 1||

yathA vajreNa vai dIrNaM parvatasya mahachChiraH |
vinikIrNaM pradRRishyeta tathA sUtA mahItale || 2||

sairandhrI cha vimuktAsau punarAyAti te gRRiham |
sarvaM sa.nshayitaM rAjannagaraM te bhaviShyati || 3||

tathArUpA hi sairandhrI gandharvAshcha mahAbalAH |
pu.nsAmiShTashcha viShayo maithunAya na sa.nshayaH || 4||

yathA sairandhriveSheNa na te rAjannidaM puram |
vinAshameti vai kShipraM tathA nItirvidhIyatAm || 5||

teShAM tadvachanaM shrutvA virATo vAhinIpatiH |
abravItkriyatAmeShAM sUtAnAM paramakriyA || 6||

ekasminneva te sarve susamiddhe hutAshane |
dahyantAM kIchakAH shIghraM ratnairgandhaishcha sarvashaH || 7||

sudeShNAM chAbravIdrAjA mahiShIM jAtasAdhvasaH |
sairandhrImAgatAM brUyA mamaiva vachanAdidam || 8||

gachCha sairandhri bhadraM te yathAkAmaM charAbale |
bibheti rAjA sushroNi gandharvebhyaH parAbhavAt || 9||

na hi tAmutsahe vaktuM svayaM gandharvarakShitAm |
striyastvadoShAstAM vaktumatastvAM prabravImyaham || 10||

atha muktA bhayAtkRRiShNA sUtaputrAnnirasya cha |
mokShitA bhImasenena jagAma nagaraM prati || 11||

trAsiteva mRRigI bAlA shArdUlena manasvinI |
gAtrANi vAsasI chaiva prakShAlya salilena sA || 12||

tAM dRRiShTvA puruShA rAjanprAdravanta disho dasha |
gandharvANAM bhayatrastAH kechiddRRiShTIrnyamIlayan || 13||

tato mahAnasadvAri bhImasenamavasthitam |
dadarsha rAjanpA~nchAlI yathA mattaM mahAdvipam || 14||

taM vismayantI shanakaiH sa~nj~nAbhiridamabravIt |
gandharvarAjAya namo yenAsmi parimochitA || 15||

bhImasena uvAcha||

ye yasyA vicharantIha puruShA vashavartinaH |
tasyAste vachanaM shrutvA anRRiNA vicharantyuta || 16||

vaishampAyana uvAcha||

tataH sA nartanAgAre dhana~njayamapashyata |
rAj~naH kanyA virATasya nartayAnaM mahAbhujam || 17||

tatastA nartanAgArAdviniShkramya sahArjunAH |
kanyA dadRRishurAyAntIM kRRiShNAM kliShTAmanAgasam || 18||

kanyA UchuH||

diShTyA sairandhri muktAsi diShTyAsi punarAgatA |
diShTyA vinihatAH sUtA ye tvAM klishyantyanAgasam || 19||

bRRihannaDovAcha||

kathaM sairandhri muktAsi kathaM pApAshcha te hatAH |
ichChAmi vai tava shrotuM sarvameva yathAtatham || 20||

sairandhryuvAcha||

bRRihannaDe kiM nu tava sairandhryA kAryamadya vai |
yA tvaM vasasi kalyANi sadA kanyApure sukham || 21||

na hi duHkhaM samApnoShi sairandhrI yadupAshnute |
tena mAM duHkhitAmevaM pRRichChase prahasanniva || 22||

bRRihannaDovAcha||

bRRihannaDApi kalyANi duHkhamApnotyanuttamam |
tiryagyonigatA bAle na chainAmavabudhyase || 23||

vaishampAyana uvAcha||

tataH sahaiva kanyAbhirdraupadI rAjaveshma tat |
pravivesha sudeShNAyAH samIpamapalAyinI || 24||

tAmabravIdrAjaputrI virATavachanAdidam |
sairandhri gamyatAM shIghraM yatra kAmayase gatim || 25||

rAjA bibheti bhadraM te gandharvebhyaH parAbhavAt |
tvaM chApi taruNI subhru rUpeNApratimA bhuvi || 26||

sairandhryuvAcha||

trayodashAhamAtraM me rAjA kShamatu bhAmini |
kRRitakRRityA bhaviShyanti gandharvAste na sa.nshayaH || 27||

tato mAM te.apaneShyanti kariShyanti cha te priyam |
dhruvaM cha shreyasA rAjA yokShyate saha bAndhavaiH || 28||

\hrule

\medskip
              gograhaNaparva
                  24
\medskip

vaishampAyana uvAcha||

kIchakasya tu ghAtena sAnujasya vishAM pate |
atyAhitaM chintayitvA vyasmayanta pRRithagjanAH || 1||

tasminpure janapade sa~njalpo.abhUchcha sarvashaH |
shauryAddhi vallabho rAj~no mahAsattvashcha kIchakaH || 2||

AsItprahartA cha nRRiNAM dArAmarshI cha durmatiH |
sa hataH khalu pApAtmA gandharvairduShTapUruShaH || 3||

ityajalpanmahArAja parAnIkavishAtanam |
deshe deshe manuShyAshcha kIchakaM duShpradharShaNam || 4||

atha vai dhArtarAShTreNa prayuktA ye bahishcharAH |
mRRigayitvA bahUngrAmAnrAShTrANi nagarANi cha || 5||

sa.nvidhAya yathAdiShTaM yathAdeshapradarshanam |
kRRitachintA nyavartanta te cha nAgapuraM prati || 6||

tatra dRRiShTvA tu rAjAnaM kauravyaM dhRRitarAShTrajam |
droNakarNakRRipaiH sArdhaM bhIShmeNa cha mahAtmanA || 7||

sa~NgataM bhrAtRRibhishchApi trigartaishcha mahArathaiH |
duryodhanaM sabhAmadhye AsInamidamabruvan || 8||

kRRito.asmAbhiH paro yatnasteShAmanveShaNe sadA |
pANDavAnAM manuShyendra tasminmahati kAnane || 9||

nirjane mRRigasa~NkIrNe nAnAdrumalatAvRRite |
latApratAnabahule nAnAgulmasamAvRRite || 10||

na cha vidmo gatA yena pArthAH syurdRRiDhavikramAH |
mArgamANAH padanyAsaM teShu teShu tathA tathA || 11||

girikUTeShu tu~NgeShu nAnAjanapadeShu cha |
janAkIrNeShu desheShu kharvaTeShu pureShu cha || 12||

narendra bahusho.anviShTA naiva vidmashcha pANDavAn |
atyantabhAvaM naShTAste bhadraM tubhyaM nararShabha || 13||

vartmAnyanviShyamANAstu rathAnAM rathasattama |
ka~nchitkAlaM manuShyendra sUtAnAmanugA vayam || 14||

mRRigayitvA yathAnyAyaM viditArthAH sma tattvataH |
prAptA dvAravatIM sUtA RRite pArthaiH parantapa || 15||

na tatra pANDavA rAjannApi kRRiShNA pativratA |
sarvathA vipranaShTAste namaste bharatarShabha || 16||

na hi vidmo gatiM teShAM vAsaM vApi mahAtmanAm |
pANDavAnAM pravRRittiM vA vidmaH karmApi vA kRRitam || 17||

sa naH shAdhi manuShyendra ata UrdhvaM vishAM pate || 17||

anveShaNe pANDavAnAM bhUyaH kiM karavAmahe |
imAM cha naH priyAmIkSha vAchaM bhadravatIM shubhAm || 18||

yena trigartA nikRRitA balena mahatA nRRipa |
sUtena rAj~no matsyasya kIchakena mahAtmanA || 19||

sa hataH patitaH shete gandharvairnishi bhArata |
adRRishyamAnairduShTAtmA saha bhrAtRRibhirachyuta || 20||

priyametadupashrutya shatrUNAM tu parAbhavam |
kRRitakRRityashcha kauravya vidhatsva yadanantaram || 21||

\hrule

\medskip
                  25
\medskip

vaishampAyana uvAcha||

tato duryodhano rAjA shrutvA teShAM vachastadA |
chiramantarmanA bhUtvA pratyuvAcha sabhAsadaH || 1||

suduHkhA khalu kAryANAM gatirvij~nAtumantataH |
tasmAtsarve udIkShadhvaM kva nu syuH pANDavA gatAH || 2||

alpAvashiShTaM kAlasya gatabhUyiShThamantataH |
teShAmaj~nAtacharyAyAmasminvarShe trayodashe || 3||

asya varShasya sheShaM chedvyatIyuriha pANDavAH |
nivRRittasamayAste hi satyavrataparAyaNAH || 4||

kSharanta iva nAgendrAH sarva AshIviShopamAH |
duHkhA bhaveyuH sa.nrabdhAH kauravAnprati te dhruvam || 5||

arvAkkAlasya vij~nAtAH kRRichChrarUpadharAH punaH |
pravisheyurjitakrodhAstAvadeva punarvanam || 6||

tasmAtkShipraM bubhutsadhvaM yathA no.atyantamavyayam |
rAjyaM nirdvandvamavyagraM niHsapatnaM chiraM bhavet || 7||

athAbravIttataH karNaH kShipraM gachChantu bhArata |
anye dhUrtatarA dakShA nibhRRitAH sAdhukAriNaH || 8||

charantu deshAnsa.nvItAH sphItA~njanapadAkulAn |
tatra goShThIShvathAnyAsu siddhapravrajiteShu cha || 9||

parichAreShu tIrtheShu vividheShvAkareShu cha |
vij~nAtavyA manuShyaistaistarkayA suvinItayA || 10||

vividhaistatparaiH samyaktajj~nairnipuNasa.nvRRitaiH |
anveShTavyAshcha nipuNaM pANDavAshChannavAsinaH || 11||

nadIku~njeShu tIrtheShu grAmeShu nagareShu cha |
AshrameShu cha ramyeShu parvateShu guhAsu cha || 12||

athAgrajAnantarajaH pApabhAvAnurAgiNam |
jyeShThaM duHshAsanastatra bhrAtA bhrAtaramabravIt || 13||

etachcha karNo yatprAha sarvamIkShAmahe tathA |
yathoddiShTaM charAH sarve mRRigayantu tatastataH || 14||

ete chAnye cha bhUyA.nso deshAddeshaM yathAvidhi || 14||

na tu teShAM gatirvAsaH pravRRittishchopalabhyate |
atyAhitaM vA gUDhAste pAraM vormimato gatAH || 15||

vyAlairvApi mahAraNye bhakShitAH shUramAninaH |
atha vA viShamaM prApya vinaShTAH shAshvatIH samAH || 16||

tasmAnmAnasamavyagraM kRRitvA tvaM kurunandana |
kuru kAryaM yathotsAhaM manyase yannarAdhipa || 17||

\hrule

\medskip
                  26
\medskip

vaishampAyana uvAcha||

athAbravInmahAvIryo droNastattvArthadarshivAn |
na tAdRRishA vinashyanti nApi yAnti parAbhavam || 1||

shUrAshcha kRRitavidyAshcha buddhimanto jitendriyAH |
dharmaj~nAshcha kRRitaj~nAshcha dharmarAjamanuvratAH || 2||

nItidharmArthatattvaj~naM pitRRivachcha samAhitam |
dharme sthitaM satyadhRRitiM jyeShThaM jyeShThApachAyinam || 3||

anuvratA mahAtmAnaM bhrAtaraM bhrAtaro nRRipa |
ajAtashatruM hrImantaM taM cha bhrAtR^Inanuvratam || 4||

teShAM tathA vidheyAnAM nibhRRitAnAM mahAtmanAm |
kimarthaM nItimAnpArthaH shreyo naiShAM kariShyati || 5||

tasmAdyatnAtpratIkShante kAlasyodayamAgatam |
na hi te nAshamRRichCheyuriti pashyAmyahaM dhiyA || 6||

sAmprataM chaiva yatkAryaM tachcha kShipramakAlikam |
kriyatAM sAdhu sa~nchintya vAsashchaiShAM prachintyatAm || 7||

yathAvatpANDuputrANAM sarvArtheShu dhRRitAtmanAm |
durj~neyAH khalu shUrAste apApAstapasA vRRitAH || 8||

shuddhAtmA guNavAnpArthaH satyavAnnItimA~nshuchiH |
tejorAshirasa~Nkhyeyo gRRihNIyAdapi chakShuShI || 9||

vij~nAya kriyatAM tasmAdbhUyashcha mRRigayAmahe |
brAhmaNaishchArakaiH siddhairye chAnye tadvido janAH || 10||

\hrule

\medskip
                  27
\medskip

vaishampAyana uvAcha||

tataH shAntanavo bhIShmo bharatAnAM pitAmahaH |
shrutavAndeshakAlaj~nastattvaj~naH sarvadharmavit || 1||

AchAryavAkyoparame tadvAkyamabhisa.ndadhat |
hitArthaM sa uvAchemAM bhAratIM bhAratAnprati || 2||

yudhiShThire samAsaktAM dharmaj~ne dharmasa.nshritAm |
asatsu durlabhAM nityaM satAM chAbhimatAM sadA || 3||

bhIShmaH samavadattatra giraM sAdhubhirarchitAm || 3||

yathaiSha brAhmaNaH prAha droNaH sarvArthatattvavit |
sarvalakShaNasampannA nAshaM nArhanti pANDavAH || 4||

shrutavRRittopasampannAH sAdhuvratasamanvitAH |
vRRiddhAnushAsane magnAH satyavrataparAyaNAH || 5||

samayaM samayaj~nAste pAlayantaH shuchivratAH |
nAvasIditumarhanti udvahantaH satAM dhuram || 6||

dharmatashchaiva guptAste svavIryeNa cha pANDavAH |
na nAshamadhigachCheyuriti me dhIyate matiH || 7||

tatra buddhiM praNeShyAmi pANDavAnprati bhArata |
na tu nItiH sunItasya shakyate.anveShituM paraiH || 8||

yattu shakyamihAsmAbhistAnvai sa~nchintya pANDavAn |
buddhyA pravaktuM na drohAtpravakShyAmi nibodha tat || 9||

sA tviyaM sAdhu vaktavyA na tvanItiH katha~nchana |
vRRiddhAnushAsane tAta tiShThataH satyashIlinaH || 10||

avashyaM tviha dhIreNa satAM madhye vivakShatA |
yathAmati vivaktavyaM sarvasho dharmalipsayA || 11||

tatra nAhaM tathA manye yathAyamitaro janaH |
pure janapade vApi yatra rAjA yudhiShThiraH || 12||

nAsUyako na chApIrShurnAtivAdI na matsarI |
bhaviShyati janastatra svaM svaM dharmamanuvrataH || 13||

brahmaghoShAshcha bhUyA.nsaH pUrNAhutyastathaiva cha |
kratavashcha bhaviShyanti bhUyA.nso bhUridakShiNAH || 14||

sadA cha tatra parjanyaH samyagvarShI na sa.nshayaH |
sampannasasyA cha mahI nirItIkA bhaviShyati || 15||

rasavanti cha dhAnyAni guNavanti phalAni cha |
gandhavanti cha mAlyAni shubhashabdA cha bhAratI || 16||

vAyushcha sukhasa.nsparsho niShpratIpaM cha darshanam |
bhayaM nAbhyAvishettatra yatra rAjA yudhiShThiraH || 17||

gAvashcha bahulAstatra na kRRishA na cha durduhAH |
payA.nsi dadhisarpIMShi rasavanti hitAni cha || 18||

guNavanti cha pAnAni bhojyAni rasavanti cha |
tatra deshe bhaviShyanti yatra rAjA yudhiShThiraH || 19||

rasAH sparshAshcha gandhAshcha shabdAshchApi guNAnvitAH |
dRRishyAni cha prasannAni yatra rAjA yudhiShThiraH || 20||

svaiH svairguNaiH susa.nyuktAstasminvarShe trayodashe |
deshe tasminbhaviShyanti tAta pANDavasa.nyute || 21||

samprItimA~njanastatra santuShTaH shuchiravyayaH |
devatAtithipUjAsu sarvabhUtAnurAgavAn || 22||

iShTadAno mahotsAhaH shashvaddharmaparAyaNaH |
ashubhadviTshubhaprepsurnityayaj~naH shubhavrataH || 23||

bhaviShyati janastatra yatra rAjA yudhiShThiraH || 23||

tyaktavAkyAnRRitastAta shubhakalyANama~NgalaH |
shubhArthepsuH shubhamatiryatra rAjA yudhiShThiraH || 24||

bhaviShyati janastatra nityaM cheShTapriyavrataH || 24||

dharmAtmA sa tadAdRRishyaH so.api tAta dvijAtibhiH |
kiM punaH prAkRRitaiH pArthaH shakyo vij~nAtumantataH || 25||

yasminsatyaM dhRRitirdAnaM parA shAntirdhruvA kShamA |
hrIH shrIH kIrtiH paraM teja AnRRisha.nsyamathArjavam || 26||

tasmAttatra nivAsaM tu ChannaM satreNa dhImataH |
gatiM vA paramAM tasya notsahe vaktumanyathA || 27||

evametattu sa~nchintya yatkRRitaM manyase hitam |
tatkShipraM kuru kauravya yadyevaM shraddadhAsi me || 28||

\hrule

\medskip
                  28
\medskip

vaishampAyana uvAcha||

tataH shAradvato vAkyamityuvAcha kRRipastadA |
yuktaM prAptaM cha vRRiddhena pANDavAnprati bhAShitam || 1||

dharmArthasahitaM shlakShNaM tattvatashcha sahetumat |
tatrAnurUpaM bhIShmeNa mamApyatra giraM shRRiNu || 2||

teShAM chaiva gatistIrthairvAsashchaiShAM prachintyatAm |
nItirvidhIyatAM chApi sAmprataM yA hitA bhavet || 3||

nAvaj~neyo ripustAta prAkRRito.api bubhUShatA |
kiM punaH pANDavAstAta sarvAstrakushalA raNe || 4||

tasmAtsatraM praviShTeShu pANDaveShu mahAtmasu |
gUDhabhAveShu ChanneShu kAle chodayamAgate || 5||

svarAShTrapararAShTreShu j~nAtavyaM balamAtmanaH |
udaye pANDavAnAM cha prApte kAle na sa.nshayaH || 6||

nivRRittasamayAH pArthA mahAtmAno mahAbalAH |
mahotsAhA bhaviShyanti pANDavA hyatitejasaH || 7||

tasmAdbalaM cha koshaM cha nItishchApi vidhIyatAm |
yathA kAlodaye prApte samyaktaiH sa.ndadhAmahe || 8||

tAta manyAmi tatsarvaM budhyasva balamAtmanaH |
niyataM sarvamitreShu balavatsvabaleShu cha || 9||

uchchAvachaM balaM j~nAtvA madhyasthaM chApi bhArata |
prahRRiShTamaprahRRiShTaM cha sa.ndadhAma tathA paraiH || 10||

sAmnA bhedena dAnena daNDena balikarmaNA |
nyAyenAnamya cha parAnbalAchchAnamya durbalAn || 11||

sAntvayitvA cha mitrANi balaM chAbhAShyatAM sukham |
sakoshabalasa.nvRRiddhaH samyaksiddhimavApsyasi || 12||

yotsyase chApi balibhiraribhiH pratyupasthitaiH |
anyaistvaM pANDavairvApi hInasvabalavAhanaiH || 13||

evaM sarvaM vinishchitya vyavasAyaM svadharmataH |
yathAkAlaM manuShyendra chiraM sukhamavApsyasi || 14||

\hrule

\medskip
                  29
\medskip

vaishampAyana uvAcha||

atha rAjA trigartAnAM susharmA rathayUthapaH |
prAptakAlamidaM vAkyamuvAcha tvarito bhRRisham || 1||

asakRRinnikRRitaH pUrvaM matsyaiH sAlveyakaiH saha |
sUtena chaiva matsyasya kIchakena punaH punaH || 2||

bAdhito bandhubhiH sArdhaM balAdbalavatA vibho |
sa karNamabhyudIkShyAtha duryodhanamabhAShata || 3||

asakRRinmatsyarAj~nA me rAShTraM bAdhitamojasA |
praNetA kIchakashchAsya balavAnabhavatpurA || 4||

krUro.amarShI sa duShTAtmA bhuvi prakhyAtavikramaH |
nihatastatra gandharvaiH pApakarmA nRRisha.nsavAn || 5||

tasmi.nshcha nihate rAjanhInadarpo nirAshrayaH |
bhaviShyati nirutsAho virATa iti me matiH || 6||

tatra yAtrA mama matA yadi te rochate.anagha |
kauravANAM cha sarveShAM karNasya cha mahAtmanaH || 7||

etatprAptamahaM manye kAryamAtyayikaM hitam |
rAShTraM tasyAbhiyAtvAshu bahudhAnyasamAkulam || 8||

AdadAmo.asya ratnAni vividhAni vasUni cha |
grAmAnrAShTrANi vA tasya hariShyAmo vibhAgashaH || 9||

atha vA gosahasrANi bahUni cha shubhAni cha |
vividhAni hariShyAmaH pratipIDya puraM balAt || 10||

kauravaiH saha sa~Ngamya trigartaishcha vishAM pate |
gAstasyApaharAmAshu saha sarvaiH susaMhatAH || 11||

sandhiM vA tena kRRitvA tu nibadhnImo.asya pauruSham |
hatvA chAsya chamUM kRRitsnAM vashamanvAnayAmahe || 12||

taM vashe nyAyataH kRRitvA sukhaM vatsyAmahe vayam |
bhavato balavRRiddhishcha bhaviShyati na sa.nshayaH || 13||

tachChrutvA vachanaM tasya karNo rAjAnamabravIt |
sUktaM susharmaNA vAkyaM prAptakAlaM hitaM cha naH || 14||

tasmAtkShipraM viniryAmo yojayitvA varUthinIm |
vibhajya chApyanIkAni yathA vA manyase.anagha || 15||

praj~nAvAnkuruvRRiddho.ayaM sarveShAM naH pitAmahaH |
AchAryashcha tathA droNaH kRRipaH shAradvatastathA || 16||

manyante te yathA sarve tathA yAtrA vidhIyatAm |
saMmantrya chAshu gachChAmaH sAdhanArthaM mahIpateH || 17||

kiM cha naH pANDavaiH kAryaM hInArthabalapauruShaiH |
atyarthaM vA pranaShTAste prAptA vApi yamakShayam || 18||

yAmo rAjannanudvignA virATaviShayaM vayam |
AdAsyAmo hi gAstasya vividhAni vasUni cha || 19||

tato duryodhano rAjA vAkyamAdAya tasya tat |
vaikartanasya karNasya kShipramAj~nApayatsvayam || 20||

shAsane nityasa.nyuktaM duHshAsanamanantaram |
saha vRRiddhaistu saMmantrya kShipraM yojaya vAhinIm || 21||

yathoddeshaM cha gachChAmaH sahitAH sarvakauravaiH |
susharmA tu yathoddiShTaM deshaM yAtu mahArathaH || 22||

trigartaiH sahito rAjA samagrabalavAhanaH |
prAgeva hi susa.nvIto matsyasya viShayaM prati || 23||

jaghanyato vayaM tatra yAsyAmo divasAntaram |
viShayaM matsyarAjasya susamRRiddhaM susaMhatAH || 24||

te yAtvA sahasA tatra virATanagaraM prati |
kShipraM gopAnsamAsAdya gRRihNantu vipulaM dhanam || 25||

gavAM shatasahasrANi shrImanti guNavanti cha |
vayamapi nigRRihNImo dvidhA kRRitvA varUthinIm || 26||

sa sma gatvA yathoddiShTAM dishaM vahnermahIpatiH |
Adatta gAH susharmAtha gharmapakShasya saptamIm || 27||

aparaM divasaM sarve rAjansambhUya kauravAH |
aShTamyAM tAnyagRRihNanta gokulAni sahasrashaH || 28||

\hrule

\medskip
                  30
\medskip

vaishampAyana uvAcha||

tatasteShAM mahArAja tatraivAmitatejasAm |
Chadmali~NgapraviShTAnAM pANDavAnAM mahAtmanAm || 1||

vyatItaH samayaH samyagvasatAM vai purottame |
kurvatAM tasya karmANi virATasya mahIpateH || 2||

tatastrayodashasyAnte tasya varShasya bhArata |
susharmaNA gRRihItaM tu godhanaM tarasA bahu || 3||

tato javena mahatA gopAH puramathAvrajat |
apashyanmatsyarAjaM cha rathAtpraskandya kuNDalI || 4||

shUraiH parivRRitaM yodhaiH kuNDalA~NgadadhAribhiH |
sadbhishcha mantribhiH sArdhaM pANDavaishcha nararShabhaiH || 5||

taM sabhAyAM mahArAjamAsInaM rAShTravardhanam |
so.abravIdupasa~Ngamya virATaM praNatastadA || 6||

asmAnyudhi vinirjitya paribhUya sabAndhavAn |
gavAM shatasahasrANi trigartAH kAlayanti te || 7||

tAnparIpsa manuShyendra mA neshuH pashavastava || 7||

tachChrutvA nRRipatiH senAM matsyAnAM samayojayat |
rathanAgAshvakalilAM pattidhvajasamAkulAm || 8||

rAjAno rAjaputrAshcha tanutrANyatra bhejire |
bhAnumanti vichitrANi sUpasevyAni bhAgashaH || 9||

savajrAyasagarbhaM tu kavachaM taptakA~nchanam |
virATasya priyo bhrAtA shatAnIko.abhyahArayat || 10||

sarvapArasavaM varma kalyANapaTalaM dRRiDham |
shatAnIkAdavarajo madirAshvo.abhyahArayat || 11||

shatasUryaM shatAvartaM shatabindu shatAkShimat |
abhedyakalpaM matsyAnAM rAjA kavachamAharat || 12||

utsedhe yasya padmAni shataM saugandhikAni cha |
suvarNapRRiShThaM sUryAbhaM sUryadatto.abhyahArayat || 13||

dRRiDhamAyasagarbhaM tu shvetaM varma shatAkShimat |
virATasya suto jyeShTho vIraH sha~Nkho.abhyahArayat || 14||

shatashashcha tanutrANi yathAsvAni mahArathAH |
yotsyamAnAbhyanahyanta devarUpAH prahAriNaH || 15||

sUpaskareShu shubhreShu mahatsu cha mahArathAH |
pRRithakkA~nchanasaMnAhAnratheShvashvAnayojayan || 16||

sUryachandrapratIkAsho rathe divye hiraNmayaH |
mahAnubhAvo matsyasya dhvaja uchChishriye tadA || 17||

athAnyAnvividhAkArAndhvajAnhemavibhUShitAn |
yathAsvaM kShatriyAH shUrA ratheShu samayojayan || 18||

atha matsyo.abravIdrAjA shatAnIkaM jaghanyajam |
ka~NkaballavagopAlA dAmagranthishcha vIryavAn || 19||

yudhyeyuriti me buddhirvartate nAtra sa.nshayaH || 19||

eteShAmapi dIyantAM rathA dhvajapatAkinaH |
kavachAni vichitrANi dRRiDhAni cha mRRidUni cha || 20||

pratimu~nchantu gAtreShu dIyantAmAyudhAni cha || 20||

vIrA~NgarUpAH puruShA nAgarAjakaropamAH |
neme jAtu na yudhyeranniti me dhIyate matiH || 21||

etachChrutvA tu nRRipatervAkyaM tvaritamAnasaH |
shatAnIkastu pArthebhyo rathAnrAjansamAdishat || 22||

sahadevAya rAj~ne cha bhImAya nakulAya cha || 22||

tAnprahRRiShTAstataH sUtA rAjabhaktipuraskRRitAH |
nirdiShTAnnaradevena rathA~nshIghramayojayan || 23||

kavachAni vichitrANi dRRiDhAni cha mRRidUni cha |
virATaH prAdishadyAni teShAmakliShTakarmaNAm || 24||

tAnyAmuchya sharIreShu da.nshitAste parantapAH || 24||

tarasvinashChannarUpAH sarve yuddhavishAradAH |
virATamanvayuH pashchAtsahitAH kurupu~NgavAH || 25||

chatvAro bhrAtaraH shUrAH pANDavAH satyavikramAH || 25||

bhImAshcha mattamAta~NgAH prabhinnakaraTAmukhAH |
kSharanta iva jImUtAH sudantAH ShaShTihAyanAH || 26||

svArUDhA yuddhakushalaiH shikShitairhastisAdibhiH |
rAjAnamanvayuH pashchAchchalanta iva parvatAH || 27||

vishAradAnAM vashyAnAM hRRiShTAnAM chAnuyAyinAm |
aShTau rathasahasrANi dasha nAgashatAni cha || 28||

ShaShTishchAshvasahasrANi matsyAnAmabhiniryayuH || 28||

tadanIkaM virATasya shushubhe bharatarShabha |
samprayAtaM mahArAja ninIShantaM gavAM padam || 29||

tadbalAgryaM virATasya samprasthitamashobhata |
dRRiDhAyudhajanAkIrNaM gajAshvarathasa~Nkulam || 30||

\hrule

\medskip
                  31
\medskip

vaishampAyana uvAcha||

niryAya nagarAchChUrA vyUDhAnIkAH prahAriNaH |
trigartAnaspRRishanmatsyAH sUrye pariNate sati || 1||

te trigartAshcha matsyAshcha sa.nrabdhA yuddhadurmadAH |
anyonyamabhigarjanto goShu gRRiddhA mahAbalAH || 2||

bhImAshcha mattamAta~NgAstomarA~NkushachoditAH |
grAmaNIyaiH samArUDhAH kushalairhastisAdibhiH || 3||

teShAM samAgamo ghorastumulo lomaharShaNaH |
devAsurasamo rAjannAsItsUrye vilambati || 4||

udatiShThadrajo bhaumaM na praj~nAyata ki~nchana |
pakShiNashchApatanbhUmau sainyena rajasAvRRitAH || 5||

iShubhirvyatisa.nyadbhirAdityo.antaradhIyata |
khadyotairiva sa.nyuktamantarikShaM vyarAjata || 6||

rukmapRRiShThAni chApAni vyatiShaktAni dhanvinAm |
patatAM lokavIrANAM savyadakShiNamasyatAm || 7||

rathA rathaiH samAjagmuH pAdAtaishcha padAtayaH |
sAdibhiH sAdinashchaiva gajaishchApi mahAgajAH || 8||

asibhiH paTTishaiH prAsaiH shaktibhistomarairapi |
sa.nrabdhAH samare rAjannijaghnuritaretaram || 9||

nighnantaH samare.anyonyaM shUrAH parighabAhavaH |
na shekurabhisa.nrabdhAH shUrAnkartuM parA~NmukhAn || 10||

kL^iptottaroShThaM sunasaM kL^iptakeshamala~NkRRitam |
adRRishyata shirashChinnaM rajodhvastaM sakuNDalam || 11||

adRRishya.nstatra gAtrANi sharaishChinnAni bhAgashaH |
shAlaskandhanikAshAni kShatriyANAM mahAmRRidhe || 12||

nAgabhoganikAshaishcha bAhubhishchandanokShitaiH |
AkIrNA vasudhA tatra shirobhishcha sakuNDalaiH || 13||

upashAmyadrajo bhaumaM rudhireNa prasarpatA |
kashmalaM prAvishadghoraM nirmaryAdamavartata || 14||

shatAnIkaH shataM hatvA vishAlAkShashchatuHshatam |
praviShTau mahatIM senAM trigartAnAM mahArathau || 15||

ArchChetAM bahusa.nrabdhau keshAkeshi nakhAnakhi || 15||

lakShayitvA trigartAnAM tau praviShTau rathavrajam |
jagmatuH sUryadattashcha madirAshvashcha pRRiShThataH || 16||

virATastatra sa~NgrAme hatvA pa~nchashatAnrathAn |
hayAnAM cha shatAnyatra hatvA pa~ncha mahArathAn || 17||

charansa vividhAnmArgAnratheShu rathayUthapaH |
trigartAnAM susharmANamArchChadrukmarathaM raNe || 18||

tau vyAvaharatAM tatra mahAtmAnau mahAbalau |
anyonyamabhigarjantau goShThe govRRiShabhAviva || 19||

tato rathAbhyAM rathinau vyatiyAya samantataH |
sharAnvyasRRijatAM shIghraM toyadhArA ghanAviva || 20||

anyonyaM chAtisa.nrabdhau vicheraturamarShaNau |
kRRitAstrau nishitairbANairasishaktigadAbhRRitau || 21||

tato rAjA susharmANaM vivyAdha dashabhiH sharaiH |
pa~nchabhiH pa~nchabhishchAsya vivyAdha chaturo hayAn || 22||

tathaiva matsyarAjAnaM susharmA yuddhadurmadaH |
pa~nchAshatA shitairbANairvivyAdha paramAstravit || 23||

tataH sainyaM samAvRRitya matsyarAjasusharmaNoH |
nAbhyajAna.nstadAnyonyaM pradoShe rajasAvRRite || 24||

\hrule

\medskip
                  32
\medskip

vaishampAyana uvAcha||

tamasAbhiplute loke rajasA chaiva bhArata |
vyatiShThanvai muhUrtaM tu vyUDhAnIkAH prahAriNaH || 1||

tato.andhakAraM praNudannudatiShThata chandramAH |
kurvANo vimalAM rAtriM nandayankShatriyAnyudhi || 2||

tataH prakAshamAsAdya punaryuddhamavartata |
ghorarUpaM tataste sma nAvekShanta parasparam || 3||

tataH susharmA traigartaH saha bhrAtrA yavIyasA |
abhyadravanmatsyarAjaM rathavrAtena sarvashaH || 4||

tato rathAbhyAM praskandya bhrAtarau kShatriyarShabhau |
gadApANI susa.nrabdhau samabhyadravatAM hayAn || 5||

tathaiva teShAM tu balAni tAni  kruddhAnyathAnyonyamabhidravanti |
gadAsikhaDgaishcha parashvadhaishcha  prAsaishcha tIkShNAgrasupItadhAraiH || 6||

balaM tu matsyasya balena rAjA  sarvaM trigartAdhipatiH susharmA |
pramathya jitvA cha prasahya matsyaM  virATamojasvinamabhyadhAvat || 7||

tau nihatya pRRithagdhuryAvubhau cha pArShNisArathI |
virathaM matsyarAjAnaM jIvagrAhamagRRihNatAm || 8||

tamunmathya susharmA tu rudatIM vadhukAmiva |
syandanaM svaM samAropya prayayau shIghravAhanaH || 9||

tasmingRRihIte virathe virATe balavattare |
prAdravanta bhayAnmatsyAstrigartairarditA bhRRisham || 10||

teShu santrAsyamAneShu kuntIputro yudhiShThiraH |
abhyabhAShanmahAbAhuM bhImasenamari.ndamam || 11||

matsyarAjaH parAmRRiShTastrigartena susharmaNA |
taM mokShaya mahAbAho na gachCheddviShatAM vasham || 12||

uShitAH smaH sukhaM sarve sarvakAmaiH supUjitAH |
bhImasena tvayA kAryA tasya vAsasya niShkRRitiH || 13||

bhImasena uvAcha||

ahamenaM paritrAsye shAsanAttava pArthiva |
pashya me sumahatkarma yudhyataH saha shatrubhiH || 14||

svabAhubalamAshritya tiShTha tvaM bhrAtRRibhiH saha |
ekAntamAshrito rAjanpashya me.adya parAkramam || 15||

suskandho.ayaM mahAvRRikSho gadArUpa iva sthitaH |
enameva samArujya drAvayiShyAmi shAtravAn || 16||

vaishampAyana uvAcha||

taM mattamiva mAta~NgaM vIkShamANaM vanaspatim |
abravIdbhrAtaraM vIraM dharmarAjo yudhiShThiraH || 17||

mA bhIma sAhasaM kArShIstiShThatveSha vanaspatiH |
mA tvA vRRikSheNa karmANi kurvANamatimAnuSham || 18||

janAH samavabudhyeranbhImo.ayamiti bhArata || 18||

anyadevAyudhaM ki~nchitpratipadyasva mAnuSham |
chApaM vA yadi vA shaktiM nistri.nshaM vA parashvadham || 19||

yadeva mAnuShaM bhIma bhavedanyairalakShitam |
tadevAyudhamAdAya mokShayAshu mahIpatim || 20||

yamau cha chakrarakShau te bhavitArau mahAbalau |
vyUhataH samare tAta matsyarAjaM parIpsataH || 21||

tataH samastAste sarve turagAnabhyachodayan |
divyamastraM vikurvANAstrigartAnpratyamarShaNAH || 22||

tAnnivRRittarathAndRRiShTvA pANDavAnsA mahAchamUH |
vairATI paramakruddhA yuyudhe paramAdbhutam || 23||

sahasraM nyavadhIttatra kuntIputro yudhiShThiraH |
bhImaH saptashatAnyodhAnparalokamadarshayat || 24||

nakulashchApi saptaiva shatAni prAhiNochCharaiH || 24||

shatAni trINi shUrANAM sahadevaH pratApavAn |
yudhiShThirasamAdiShTo nijaghne puruSharShabhaH || 25||

bhittvA tAM mahatIM senAM trigartAnAM nararShabha || 25||

tato yudhiShThiro rAjA tvaramANo mahArathaH |
abhidrutya susharmANaM sharairabhyatudadbhRRisham || 26||

susharmApi susa~NkruddhastvaramANo yudhiShThiram |
avidhyannavabhirbANaishchaturbhishchaturo hayAn || 27||

tato rAjannAshukArI kuntIputro vRRikodaraH |
samAsAdya susharmANamashvAnasya vyapothayat || 28||

pRRiShThagopau cha tasyAtha hatvA paramasAyakaiH |
athAsya sArathiM kruddho rathopasthAdapAharat || 29||

chakrarakShashcha shUrashcha shoNAshvo nAma vishrutaH |
sa bhayAddvairathaM dRRiShTvA traigartaM prAjahattadA || 30||

tato virATaH praskandya rathAdatha susharmaNaH |
gadAmasya parAmRRishya tamevAjaghnivAnbalI || 31||

sa chachAra gadApANirvRRiddho.api taruNo yathA || 31||

bhImastu bhImasa~NkAsho rathAtpraskandya kuNDalI |
trigartarAjamAdatta siMhaH kShudramRRigaM yathA || 32||

tasmingRRihIte virathe trigartAnAM mahArathe |
abhajyata balaM sarvaM traigartaM tadbhayAturam || 33||

nivartya gAstataH sarvAH pANDuputrA mahAbalAH |
avajitya susharmANaM dhanaM chAdAya sarvashaH || 34||

svabAhubalasampannA hrIniShedhA yatavratAH |
sa~NgrAmashiraso madhye tAM rAtriM sukhino.avasan || 35||

tato virATaH kaunteyAnatimAnuShavikramAn |
archayAmAsa vittena mAnena cha mahArathAn || 36||

virATa uvAcha||

yathaiva mama ratnAni yuShmAkaM tAni vai tathA |
kAryaM kuruta taiH sarve yathAkAmaM yathAsukham || 37||

dadAnyala~NkRRitAH kanyA vasUni vividhAni cha |
manasashchApyabhipretaM yadvaH shatrunibarhaNAH || 38||

yuShmAkaM vikramAdadya mukto.ahaM svastimAniha |
tasmAdbhavanto matsyAnAmIshvarAH sarva eva hi || 39||

vaishampAyana uvAcha||

tathAbhivAdinaM matsyaM kauraveyAH pRRithakpRRithak |
UchuH prA~njalayaH sarve yudhiShThirapurogamAH || 40||

pratinandAma te vAkyaM sarvaM chaiva vishAM pate |
etenaiva pratItAH smo yattvaM mukto.adya shatrubhiH || 41||

athAbravItprItamanA matsyarAjo yudhiShThiram |
punareva mahAbAhurvirATo rAjasattamaH || 42||

ehi tvAmabhiShekShyAmi matsyarAjo.astu no bhavAn || 42||

manasashchApyabhipretaM yatte shatrunibarhaNa |
tatte.ahaM sampradAsyAmi sarvamarhati no bhavAn || 43||

ratnAni gAH suvarNaM cha maNimuktamathApi vA |
vaiyAghrapadya viprendra sarvathaiva namo.astu te || 44||

tvatkRRite hyadya pashyAmi rAjyamAtmAnameva cha |
yatashcha jAtaH sa.nrambhaH sa cha shatrurvashaM gataH || 45||

tato yudhiShThiro matsyaM punarevAbhyabhAShata |
pratinandAmi te vAkyaM manoj~naM matsya bhAShase || 46||

AnRRisha.nsyaparo nityaM susukhaH satataM bhava |
gachChantu dUtAstvaritaM nagaraM tava pArthiva || 47||

suhRRidAM priyamAkhyAtuM ghoShayantu cha te jayam || 47||

tatastadvachanAnmatsyo dUtAnrAjA samAdishat |
AchakShadhvaM puraM gatvA sa~NgrAme vijayaM mama || 48||

kumArAH samala~NkRRitya paryAgachChantu me purAt |
vAditrANi cha sarvANi gaNikAshcha svala~NkRRitAH || 49||

te gatvA kevalAM rAtrimatha sUryodayaM prati |
virATasya purAbhyAshe dUtA jayamaghoShayan || 50||

\hrule

\medskip
                  33
\medskip

vaishampAyana uvAcha||

yAte trigartaM matsye tu pashU.nstAnsvAnparIpsati |
duryodhanaH sahAmAtyo virATamupayAdatha || 1||

bhIShmo droNashcha karNashcha kRRipashcha paramAstravit |
drauNishcha saubalashchaiva tathA duHshAsanaH prabhuH || 2||

vivi.nshatirvikarNashcha chitrasenashcha vIryavAn |
durmukho duHsahashchaiva ye chaivAnye mahArathAH || 3||

ete matsyAnupAgamya virATasya mahIpateH |
ghoShAnvidrAvya tarasA godhanaM jahrurojasA || 4||

ShaShTiM gavAM sahasrANi kuravaH kAlayanti te |
mahatA rathava.nshena parivArya samantataH || 5||

gopAlAnAM tu ghoSheShu hanyatAM tairmahArathaiH |
ArAvaH sumahAnAsItsamprahAre bhaya~Nkare || 6||

gavAdhyakShastu santrasto rathamAsthAya satvaraH |
jagAma nagarAyaiva parikrosha.nstadArtavat || 7||

sa pravishya puraM rAj~no nRRipaveshmAbhyayAttataH |
avatIrya rathAttUrNamAkhyAtuM pravivesha ha || 8||

dRRiShTvA bhUmi~njayaM nAma putraM matsyasya mAninam |
tasmai tatsarvamAchaShTa rAShTrasya pashukarShaNam || 9||

ShaShTiM gavAM sahasrANi kuravaH kAlayanti te |
tadvijetuM samuttiShTha godhanaM rAShTravardhanam || 10||

rAjaputra hitaprepsuH kShipraM niryAhi vai svayam |
tvAM hi matsyo mahIpAlaH shUnyapAlamihAkarot || 11||

tvayA pariShado madhye shlAghate sa narAdhipaH |
putro mamAnurUpashcha shUrashcheti kulodvahaH || 12||

iShvastre nipuNo yodhaH sadA vIrashcha me sutaH |
tasya tatsatyamevAstu manuShyendrasya bhAShitam || 13||

Avartaya kurU~njitvA pashUnpashumatAM vara |
nirdahaiShAmanIkAni bhImena sharatejasA || 14||

dhanushchyutai rukmapu~NkhaiH sharaiH saMnataparvabhiH |
dviShatAM bhindhyanIkAni gajAnAmiva yUthapaH || 15||

pAshopadhAnAM jyAtantrIM chApadaNDAM mahAsvanAm |
sharavarNAM dhanurvINAM shatrumadhye pravAdaya || 16||

shvetA rajatasa~NkAshA rathe yujyantu te hayAH |
dhvajaM cha siMhaM sauvarNamuchChrayantu tavAbhibhoH || 17||

rukmapu~NkhAH prasannAgrA muktA hastavatA tvayA |
ChAdayantu sharAH sUryaM rAj~nAmAyurnirodhinaH || 18||

raNe jitvA kurUnsarvAnvajrapANirivAsurAn |
yasho mahadavApya tvaM pravishedaM puraM punaH || 19||

tvaM hi rAShTrasya paramA gatirmatsyapateH sutaH |
gatimanto bhavantvadya sarve viShayavAsinaH || 20||

strImadhya uktastenAsau tadvAkyamabhaya~Nkaram |
antaHpure shlAghamAna idaM vachanamabravIt || 21||

\hrule

\medskip
                  34
\medskip

uttara uvAcha||

adyAhamanugachCheyaM dRRiDhadhanvA gavAM padam |
yadi me sArathiH kashchidbhavedashveShu kovidaH || 1||

tameva nAdhigachChAmi yo me yantA bhavennaraH |
pashyadhvaM sArathiM kShipraM mama yuktaM prayAsyataH || 2||

aShTAvi.nshatirAtraM vA mAsaM vA nUnamantataH |
yattadAsInmahadyuddhaM tatra me sArathirhataH || 3||

sa labheyaM yadi tvanyaM hayayAnavidaM naram |
tvarAvAnadya yAtvAhaM samuchChritamahAdhvajam || 4||

vigAhya tatparAnIkaM gajavAjirathAkulam |
shastrapratApanirvIryAnkurU~njitvAnaye pashUn || 5||

duryodhanaM shAntanavaM karNaM vaikartanaM kRRipam |
droNaM cha saha putreNa maheShvAsAnsamAgatAn || 6||

vitrAsayitvA sa~NgrAme dAnavAniva vajrabhRRit |
anenaiva muhUrtena punaH pratyAnaye pashUn || 7||

shUnyamAsAdya kuravaH prayAntyAdAya godhanam |
kiM nu shakyaM mayA kartuM yadahaM tatra nAbhavam || 8||

pashyeyuradya me vIryaM kuravaste samAgatAH |
kiM nu pArtho.arjunaH sAkShAdayamasmAnprabAdhate || 9||

vaishampAyana uvAcha||

tasya tadvachanaM strIShu bhAShataH sma punaH punaH |
nAmarShayata pA~nchAlI bIbhatsoH parikIrtanam || 10||

athainamupasa~Ngamya strImadhyAtsA tapasvinI |
vrIDamAneva shanakairidaM vachanamabravIt || 11||

yo.asau bRRihadvAraNAbho yuvA supriyadarshanaH |
bRRihannaDeti vikhyAtaH pArthasyAsItsa sArathiH || 12||

dhanuShyanavarashchAsIttasya shiShyo mahAtmanaH |
dRRiShTapUrvo mayA vIra charantyA pANDavAnprati || 13||

yadA tatpAvako dAvamadahatkhANDavaM mahat |
arjunasya tadAnena sa~NgRRihItA hayottamAH || 14||

tena sArathinA pArthaH sarvabhUtAni sarvashaH |
ajayatkhANDavaprasthe na hi yantAsti tAdRRishaH || 15||

yeyaM kumArI sushroNI bhaginI te yavIyasI |
asyAH sa vachanaM vIra kariShyati na sa.nshayaH || 16||

yadi vai sArathiH sa syAtkurUnsarvAnasa.nshayam |
jitvA gAshcha samAdAya dhruvamAgamanaM bhavet || 17||

evamuktaH sa sairandhryA bhaginIM pratyabhAShata |
gachCha tvamanavadyA~Ngi tAmAnaya bRRihannaDAm || 18||

sA bhrAtrA preShitA shIghramagachChannartanAgRRiham |
yatrAste sa mahAbAhushChannaH satreNa pANDavaH || 19||

\hrule

\medskip
                  35
\medskip

vaishampAyana uvAcha||

sa tAM dRRiShTvA vishAlAkShIM rAjaputrIM sakhIM sakhA |
prahasannabravIdrAjankutrAgamanamityuta || 1||

tamabravIdrAjaputrI samupetya nararShabham |
praNayaM bhAvayantI sma sakhImadhya idaM vachaH || 2||

gAvo rAShTrasya kurubhiH kAlyante no bRRihannaDe |
tAnvijetuM mama bhrAtA prayAsyati dhanurdharaH || 3||

nachiraM cha hatastasya sa~NgrAme rathasArathiH |
tena nAsti samaH sUto yo.asya sArathyamAcharet || 4||

tasmai prayatamAnAya sArathyarthaM bRRihannaDe |
AchachakShe hayaj~nAne sairandhrI kaushalaM tava || 5||

sA sArathyaM mama bhrAtuH kuru sAdhu bRRihannaDe |
purA dUrataraM gAvo hriyante kurubhirhi naH || 6||

athaitadvachanaM me.adya niyuktA na kariShyasi |
praNayAduchyamAnA tvaM parityakShyAmi jIvitam || 7||

evamuktastu sushroNyA tayA sakhyA parantapaH |
jagAma rAjaputrasya sakAshamamitaujasaH || 8||

taM sA vrajantaM tvaritaM prabhinnamiva ku~njaram |
anvagachChadvishAlAkShI shishurgajavadhUriva || 9||

dUrAdeva tu taM prekShya rAjaputro.abhyabhAShata |
tvayA sArathinA pArthaH khANDave.agnimatarpayat || 10||

pRRithivImajayatkRRitsnAM kuntIputro dhana~njayaH |
sairandhrI tvAM samAchaShTa sA hi jAnAti pANDavAn || 11||

sa.nyachCha mAmakAnashvA.nstathaiva tvaM bRRihannaDe |
kurubhiryotsyamAnasya godhanAni parIpsataH || 12||

arjunasya kilAsIstvaM sArathirdayitaH purA |
tvayAjayatsahAyena pRRithivIM pANDavarShabhaH || 13||

evamuktA pratyuvAcha rAjaputraM bRRihannaDA |
kA shaktirmama sArathyaM kartuM sa~NgrAmamUrdhani || 14||

gItaM vA yadi vA nRRittaM vAditraM vA pRRithagvidham |
tatkariShyAmi bhadraM te sArathyaM tu kuto mayi || 15||

uttara uvAcha||

bRRihannaDe gAyano vA nartano vA punarbhava |
kShipraM me rathamAsthAya nigRRihNIShva hayottamAn || 16||

vaishampAyana uvAcha||

sa tatra narmasa.nyuktamakarotpANDavo bahu |
uttarAyAH pramukhataH sarvaM jAnannari.ndama || 17||

UrdhvamutkShipya kavachaM sharIre pratyamu~nchata |
kumAryastatra taM dRRiShTvA prAhasanpRRithulochanAH || 18||

sa tu dRRiShTvA vimuhyantaM svayamevottarastataH |
kavachena mahArheNa samanahyadbRRihannaDAm || 19||

sa bibhratkavachaM chAgryaM svayamapya.nshumatprabham |
dhvajaM cha siMhamuchChritya sArathye samakalpayat || 20||

dhanUMShi cha mahArhANi bANA.nshcha ruchirAnbahUn |
AdAya prayayau vIraH sa bRRihannaDasArathiH || 21||

athottarA cha kanyAshcha sakhyastAmabruva.nstadA |
bRRihannaDe AnayethA vAsA.nsi ruchirANi naH || 22||

pA~nchAlikArthaM sUkShmANi chitrANi vividhAni cha |
vijitya sa~NgrAmagatAnbhIShmadroNamukhAnkurUn || 23||

atha tA bruvatIH kanyAH sahitAH pANDunandanaH |
pratyuvAcha hasanpArtho meghadundubhiniHsvanaH || 24||

yadyuttaro.ayaM sa~NgrAme vijeShyati mahArathAn |
athAhariShye vAsA.nsi divyAni ruchirANi cha || 25||

evamuktvA tu bIbhatsustataH prAchodayaddhayAn |
kurUnabhimukhA~nshUro nAnAdhvajapatAkinaH || 26||

\hrule

\medskip
                  36
\medskip

vaishampAyana uvAcha||

sa rAjadhAnyA niryAya vairATiH pRRithivI~njayaH |
prayAhItyabravItsUtaM yatra te kuravo gatAH || 1||

samavetAnkurUnyAvajjigIShUnavajitya vai |
gAshchaiShAM kShipramAdAya punarAyAmi svaM puram || 2||

tatastA.nshchodayAmAsa sadashvAnpANDunandanaH |
te hayA narasiMhena choditA vAtaraMhasaH || 3||

Alikhanta ivAkAshamUhuH kA~nchanamAlinaH || 3||

nAtidUramatho yAtvA matsyaputradhana~njayau |
avekShetAmamitraghnau kurUNAM balinAM balam || 4||

shmashAnamabhito gatvA AsasAda kurUnatha || 4||

tadanIkaM mahatteShAM vibabhau sAgarasvanam |
sarpamANamivAkAshe vanaM bahulapAdapam || 5||

dadRRishe pArthivo reNurjanitastena sarpatA |
dRRiShTipraNAsho bhUtAnAM divaspRRi~Nnarasattama || 6||

tadanIkaM mahaddRRiShTvA gajAshvarathasa~Nkulam |
karNaduryodhanakRRipairguptaM shAntanavena cha || 7||

droNena cha saputreNa maheShvAsena dhImatA |
hRRiShTaromA bhayodvignaH pArthaM vairATirabravIt || 8||

notsahe kurubhiryoddhuM romaharShaM hi pashya me |
bahupravIramatyugraM devairapi durAsadam || 9||

pratiyoddhuM na shakShyAmi kurusainyamanantakam || 9||

nAsha.nse bhAratIM senAM praveShTuM bhImakArmukAm |
rathanAgAshvakalilAM pattidhvajasamAkulAm || 10||

dRRiShTvaiva hi parAnAjAvAtmA pravyathatIva me || 10||

yatra droNashcha bhIShmashcha kRRipaH karNo vivi.nshatiH |
ashvatthAmA vikarNashcha somadatto.atha bAhlikaH || 11||

duryodhanastathA vIro rAjA cha rathinAM varaH |
dyutimanto maheShvAsAH sarve yuddhavishAradAH || 12||

dRRiShTvaiva hi kurUnetAnvyUDhAnIkAnprahAriNaH |
hRRiShitAni cha romANi kashmalaM chAgataM mama || 13||

vaishampAyana uvAcha||

aviyAto viyAtasya maurkhyAddhUrtasya pashyataH |
paridevayate mandaH sakAshe savyasAchinaH || 14||

trigartAnme pitA yAtaH shUnye sampraNidhAya mAm |
sarvAM senAmupAdAya na me santIha sainikAH || 15||

so.ahameko bahUnbAlaH kRRitAstrAnakRRitashramaH |
pratiyoddhuM na shakShyAmi nivartasva bRRihannaDe || 16||

arjuna uvAcha||

bhayena dInarUpo.asi dviShatAM harShavardhanaH |
na cha tAvatkRRitaM ki~nchitparaiH karma raNAjire || 17||

svayameva cha mAmAttha vaha mAM kauravAnprati |
so.ahaM tvAM tatra neShyAmi yatraite bahulA dhvajAH || 18||

madhyamAmiShagRRidhrANAM kurUNAmAtatAyinAm |
neShyAmi tvAM mahAbAho pRRithivyAmapi yudhyatAm || 19||

tathA strIShu pratishrutya pauruShaM puruSheShu cha |
katthamAno.abhiniryAya kimarthaM na yuyutsase || 20||

na chedvijitya gAstAstvaM gRRihAnvai pratiyAsyasi |
prahasiShyanti vIra tvAM narA nAryashcha sa~NgatAH || 21||

ahamapyatra sairandhryA stutaH sArathyakarmaNi |
na hi shakShyAmyanirjitya gAH prayAtuM puraM prati || 22||

stotreNa chaiva sairandhryAstava vAkyena tena cha |
kathaM na yudhyeyamahaM kurUnsarvAnsthiro bhava || 23||

uttara uvAcha||

kAmaM harantu matsyAnAM bhUyA.nsaM kuravo dhanam |
prahasantu cha mAM nAryo narA vApi bRRihannaDe || 24||

vaishampAyana uvAcha||

ityuktvA prAdravadbhIto rathAtpraskandya kuNDalI |
tyaktvA mAnaM sa mandAtmA visRRijya sasharaM dhanuH || 25||

bRRihannaDovAcha||

naiSha pUrvaiH smRRito dharmaH kShatriyasya palAyanam |
shreyaste maraNaM yuddhe na bhItasya palAyanam || 26||

vaishampAyana uvAcha||

evamuktvA tu kaunteyaH so.avaplutya rathottamAt |
tamanvadhAvaddhAvantaM rAjaputraM dhana~njayaH || 27||

dIrghAM veNIM vidhunvAnaH sAdhu rakte cha vAsasI || 27||

vidhUya veNIM dhAvantamajAnanto.arjunaM tadA |
sainikAH prAhasankechittathArUpamavekShya tam || 28||

taM shIghramabhidhAvantaM samprekShya kuravo.abruvan |
ka eSha veShaprachChanno bhasmaneva hutAshanaH || 29||

ki~nchidasya yathA pu.nsaH ki~nchidasya yathA striyaH |
sArUpyamarjunasyeva klIbarUpaM bibharti cha || 30||

tadevaitachChirogrIvaM tau bAhU parighopamau |
tadvadevAsya vikrAntaM nAyamanyo dhana~njayAt || 31||

amareShviva devendro mAnuSheShu dhana~njayaH |
ekaH ko.asmAnupAyAyAdanyo loke dhana~njayAt || 32||

ekaH putro virATasya shUnye saMnihitaH pure |
sa eSha kila niryAto bAlabhAvAnna pauruShAt || 33||

satreNa nUnaM ChannaM hi charantaM pArthamarjunam |
uttaraH sArathiM kRRitvA niryAto nagarAdbahiH || 34||

sa no manye dhvajAndRRiShTvA bhIta eSha palAyati |
taM nUnameSha dhAvantaM jighRRikShati dhana~njayaH || 35||

iti sma kuravaH sarve vimRRishantaH pRRithakpRRithak |
na cha vyavasituM ki~nchiduttaraM shaknuvanti te || 36||

ChannaM tathA taM satreNa pANDavaM prekShya bhArata || 36||

uttaraM tu pradhAvantamanudrutya dhana~njayaH |
gatvA padashataM tUrNaM keshapakShe parAmRRishat || 37||

so.arjunena parAmRRiShTaH paryadevayadArtavat |
bahulaM kRRipaNaM chaiva virATasya sutastadA || 38||

shAtakumbhasya shuddhasya shataM niShkAndadAmi te |
maNInaShTau cha vaiDUryAnhemabaddhAnmahAprabhAn || 39||

hemadaNDapratichChannaM rathaM yuktaM cha suvrajaiH |
mattA.nshcha dasha mAta~NgAnmu~ncha mAM tvaM bRRihannaDe || 40||

vaishampAyana uvAcha||

evamAdIni vAkyAni vilapantamachetasam |
prahasya puruShavyAghro rathasyAntikamAnayat || 41||

athainamabravItpArtho bhayArtaM naShTachetasam |
yadi notsahase yoddhuM shatrubhiH shatrukarshana || 42||

ehi me tvaM hayAnyachCha yudhyamAnasya shatrubhiH || 42||

prayAhyetadrathAnIkaM madbAhubalarakShitaH |
apradhRRiShyatamaM ghoraM guptaM vIrairmahArathaiH || 43||

mA bhaistvaM rAjaputrAgrya kShatriyo.asi parantapa |
ahaM vai kurubhiryotsyAmyavajeShyAmi te pashUn || 44||

pravishyaitadrathAnIkamapradhRRiShyaM durAsadam |
yantA bhUstvaM narashreShTha yotsye.ahaM kurubhiH saha || 45||

evaM bruvANo bIbhatsurvairATimaparAjitaH |
samAshvAsya muhUrtaM tamuttaraM bharatarShabha || 46||

tata enaM vicheShTantamakAmaM bhayapIDitam |
rathamAropayAmAsa pArthaH praharatAM varaH || 47||

\hrule

\medskip
                  37
\medskip

vaishampAyana uvAcha||

taM dRRiShTvA klIbaveSheNa rathasthaM narapu~Ngavam |
shamImabhimukhaM yAntaM rathamAropya chottaram || 1||

bhIShmadroNamukhAstatra kurUNAM rathasattamAH |
vitrastamanasaH sarve dhana~njayakRRitAdbhayAt || 2||

tAnavekShya hatotsAhAnutpAtAnapi chAdbhutAn |
guruH shastrabhRRitAM shreShTho bhAradvAjo.abhyabhAShata || 3||

chalAshcha vAtAH sa.nvAnti rUkShAH paruShaniHsvanAH |
bhasmavarNaprakAshena tamasA sa.nvRRitaM nabhaH || 4||

rUkShavarNAshcha jaladA dRRishyante.adbhutadarshanAH |
niHsaranti cha koshebhyaH shastrANi vividhAni cha || 5||

shivAshcha vinadantyetA dIptAyAM dishi dAruNAH |
hayAshchAshrUNi mu~nchanti dhvajAH kampantyakampitAH || 6||

yAdRRishAnyatra rUpANi sa.ndRRishyante bahUnyapi |
yattA bhavantastiShThantu syAdyuddhaM samupasthitam || 7||

rakShadhvamapi chAtmAnaM vyUhadhvaM vAhinImapi |
vaishasaM cha pratIkShadhvaM rakShadhvaM chApi godhanam || 8||

eSha vIro maheShvAsaH sarvashastrabhRRitAM varaH |
AgataH klIbaveSheNa pArtho nAstyatra sa.nshayaH || 9||

sa eSha pArtho vikrAntaH savyasAchI parantapaH |
nAyuddhena nivarteta sarvairapi marudgaNaiH || 10||

kleshitashcha vane shUro vAsavena cha shikShitaH |
amarShavashamApanno yotsyate nAtra sa.nshayaH || 11||

nehAsya pratiyoddhAramahaM pashyAmi kauravAH |
mahAdevo.api pArthena shrUyate yudhi toShitaH || 12||

karNa uvAcha||

sadA bhavAnphalgunasya guNairasmAnvikatthase |
na chArjunaH kalA pUrNA mama duryodhanasya vA || 13||

duryodhana uvAcha||

yadyeSha pArtho rAdheya kRRitaM kAryaM bhavenmama |
j~nAtAH punashchariShyanti dvAdashAnyAnhi vatsarAn || 14||

athaiSha kashchidevAnyaH klIbaveSheNa mAnavaH |
sharairenaM sunishitaiH pAtayiShyAmi bhUtale || 15||

vaishampAyana uvAcha||

tasminbruvati tadvAkyaM dhArtarAShTre parantape |
bhIShmo droNaH kRRipo drauNiH pauruShaM tadapUjayan || 16||

\hrule

\medskip
                  38
\medskip

vaishampAyana uvAcha||

tAM shamImupasa~Ngamya pArtho vairATimabravIt |
sukumAraM samAj~nAtaM sa~NgrAme nAtikovidam || 1||

samAdiShTo mayA kShipraM dhanUMShyavaharottara |
nemAni hi tvadIyAni soDhuM shakShyanti me balam || 2||

bhAraM vApi guruM hartuM ku~njaraM vA pramarditum |
mama vA bAhuvikShepaM shatrUniha vijeShyataH || 3||

tasmAdbhUmi~njayAroha shamImetAM palAshinIm |
asyAM hi pANDuputrANAM dhanUMShi nihitAnyuta || 4||

yudhiShThirasya bhImasya bIbhatsoryamayostathA |
dhvajAH sharAshcha shUrANAM divyAni kavachAni cha || 5||

atra chaitanmahAvIryaM dhanuH pArthasya gANDivam |
ekaM shatasahasreNa saMmitaM rAShTravardhanam || 6||

vyAyAmasahamatyarthaM tRRiNarAjasamaM mahat |
sarvAyudhamahAmAtraM shatrusambAdhakArakam || 7||

suvarNavikRRitaM divyaM shlakShNamAyatamavraNam |
alaM bhAraM guruM voDhuM dAruNaM chArudarshanam || 8||

tAdRRishAnyeva sarvANi balavanti dRRiDhAni cha || 8||

uttara uvAcha||

asminvRRikShe kilodbaddhaM sharIramiti naH shrutam |
tadahaM rAjaputraH sanspRRisheyaM pANinA katham || 9||

naiva.nvidhaM mayA yuktamAlabdhuM kShatrayoninA |
mahatA rAjaputreNa mantrayaj~navidA satA || 10||

spRRiShTavantaM sharIraM mAM shavavAhamivAshuchim |
kathaM vA vyavahAryaM vai kurvIthAstvaM bRRihannaDe || 11||

bRRihannaDovAcha||

vyavahAryashcha rAjendra shuchishchaiva bhaviShyasi |
dhanUMShyetAni mA bhaistvaM sharIraM nAtra vidyate || 12||

dAyAdaM matsyarAjasya kule jAtaM manasvinam |
kathaM tvA ninditaM karma kArayeyaM nRRipAtmaja || 13||

vaishampAyana uvAcha||

evamuktaH sa pArthena rathAtpraskandya kuNDalI |
Aruroha shamIvRRikShaM vairATiravashastadA || 14||

tamanvashAsachChatrughno rathe tiShThandhana~njayaH |
pariveShTanameteShAM kShipraM chaiva vyapAnuda || 15||

tathA saMnahanAnyeShAM parimuchya samantataH |
apashyadgANDivaM tatra chaturbhiraparaiH saha || 16||

teShAM vimuchyamAnAnAM dhanuShAmarkavarchasAm |
vinishcheruH prabhA divyA grahANAmudayeShviva || 17||

sa teShAM rUpamAlokya bhoginAmiva jRRimbhatAm |
hRRiShTaromA bhayodvignaH kShaNena samapadyata || 18||

sa.nspRRishya tAni chApAni bhAnumanti bRRihanti cha |
vairATirarjunaM rAjannidaM vachanamabravIt || 19||

uttara uvAcha||

bindavo jAtarUpasya shataM yasminnipAtitAH |
sahasrakoTi sauvarNAH kasyaitaddhanuruttamam || 20||

vAraNA yasya sauvarNAH pRRiShThe bhAsanti da.nshitAH |
supArshvaM sugrahaM chaiva kasyaitaddhanuruttamam || 21||

tapanIyasya shuddhasya ShaShTiryasyendragopakAH |
pRRiShThe vibhaktAH shobhante kasyaitaddhanuruttamam || 22||

sUryA yatra cha sauvarNAstrayo bhAsanti da.nshitAH |
tejasA prajvalanto hi kasyaitaddhanuruttamam || 23||

shAlabhA yatra sauvarNAstapanIyavichitritAH |
suvarNamaNichitraM cha kasyaitaddhanuruttamam || 24||

ime cha kasya nArAchAH sahasrA lomavAhinaH |
samantAtkaladhautAgrA upAsa~Nge hiraNmaye || 25||

vipAThAH pRRithavaH kasya gArdhrapatrAH shilAshitAH |
hAridravarNAH sunasAH pItAH sarvAyasAH sharAH || 26||

kasyAyamasitAvApaH pa~nchashArdUlalakShaNaH |
varAhakarNavyAmishraH sharAndhArayate dasha || 27||

kasyeme pRRithavo dIrghAH sarvapArashavAH sharAH |
shatAni sapta tiShThanti nArAchA rudhirAshanAH || 28||

kasyeme shukapatrAbhaiH pUrvairardhaiH suvAsasaH |
uttarairAyasaiH pItairhemapu~NkhaiH shilAshitaiH || 29||

kasyAyaM sAyako dIrghaH shilIpRRiShThaH shilImukhaH |
vaiyAghrakoshe nihito hemachitratsarurmahAn || 30||

suphalashchitrakoshashcha ki~NkiNIsAyako mahAn |
kasya hematsarurdivyaH khaDgaH paramanirvraNaH || 31||

kasyAyaM vimalaH khaDgo gavye koshe samarpitaH |
hematsaruranAdhRRiShyo naiShadhyo bhArasAdhanaH || 32||

kasya pA~nchanakhe koshe sAyako hemavigrahaH |
pramANarUpasampannaH pIta AkAshasaMnibhaH || 33||

kasya hemamaye koshe sutapte pAvakaprabhe |
nistri.nsho.ayaM guruH pItaH saikyaH paramanirvraNaH || 34||

nirdishasva yathAtattvaM mayA pRRiShTA bRRihannaDe |
vismayo me paro jAto dRRiShTvA sarvamidaM mahat || 35||

bRRihannaDovAcha||

yanmAM pUrvamihApRRichChaH shatrusenAnibarhaNam |
gANDIvametatpArthasya lokeShu viditaM dhanuH || 36||

sarvAyudhamahAmAtraM shAtakumbhapariShkRRitam |
etattadarjunasyAsIdgANDIvaM paramAyudham || 37||

yattachChatasahasreNa saMmitaM rAShTravardhanam |
yena devAnmanuShyA.nshcha pArtho viShahate mRRidhe || 38||

devadAnavagandharvaiH pUjitaM shAshvatIH samAH |
etadvarShasahasraM tu brahmA pUrvamadhArayat || 39||

tato.anantaramevAtha prajApatiradhArayat |
trINi pa~nchashataM chaiva shakro.ashIti cha pa~ncha cha || 40||

somaH pa~nchashataM rAjA tathaiva varuNaH shatam |
pArthaH pa~ncha cha ShaShTiM cha varShANi shvetavAhanaH || 41||

mahAvIryaM mahaddivyametattaddhanuruttamam |
pUjitaM suramartyeShu bibharti paramaM vapuH || 42||

supArshvaM bhImasenasya jAtarUpagrahaM dhanuH |
yena pArtho.ajayatkRRitsnAM dishaM prAchIM parantapaH || 43||

indragopakachitraM cha yadetachchAruvigraham |
rAj~no yudhiShThirasyaitadvairATe dhanuruttamam || 44||

sUryA yasmi.nstu sauvarNAH prabhAsante prabhAsinaH |
tejasA prajvalanto vai nakulasyaitadAyudham || 45||

shalabhA yatra sauvarNAstapanIyavichitritAH |
etanmAdrIsutasyApi sahadevasya kArmukam || 46||

ye tvime kShurasa~NkAshAH sahasrA lomavAhinaH |
ete.arjunasya vairATe sharAH sarpaviShopamAH || 47||

ete jvalantaH sa~NgrAme tejasA shIghragAminaH |
bhavanti vIrasyAkShayyA vyUhataH samare ripUn || 48||

ye cheme pRRithavo dIrghAshchandrabimbArdhadarshanAH |
ete bhImasya nishitA ripukShayakarAH sharAH || 49||

hAridravarNA ye tvete hemapu~NkhAH shilAshitAH |
nakulasya kalApo.ayaM pa~nchashArdUlalakShaNaH || 50||

yenAsau vyajayatkRRitsnAM pratIchIM dishamAhave |
kalApo hyeSha tasyAsInmAdrIputrasya dhImataH || 51||

ye tvime bhAskarAkArAH sarvapArashavAH sharAH |
ete chitrAH kriyopetAH sahadevasya dhImataH || 52||

ye tvime nishitAH pItAH pRRithavo dIrghavAsasaH |
hemapu~NkhAstriparvANo rAj~na ete mahAsharAH || 53||

yastvayaM sAyako dIrghaH shilIpRRiShThaH shilImukhaH |
arjunasyaiSha sa~NgrAme gurubhArasaho dRRiDhaH || 54||

vaiyAghrakoshastu mahAnbhImasenasya sAyakaH |
gurubhArasaho divyaH shAtravANAM bhaya~NkaraH || 55||

suphalashchitrakoshashcha hematsaruranuttamaH |
nistri.nshaH kauravasyaiSha dharmarAjasya dhImataH || 56||

yastu pA~nchanakhe koshe nihitashchitrasevane |
nakulasyaiSha nistri.nsho gurubhArasaho dRRiDhaH || 57||

yastvayaM vimalaH khaDgo gavye koshe samarpitaH |
sahadevasya viddhyenaM sarvabhArasahaM dRRiDham || 58||

\hrule

\medskip
                  39
\medskip

uttara uvAcha||

suvarNavikRRitAnImAnyAyudhAni mahAtmanAm |
ruchirANi prakAshante pArthAnAmAshukAriNAm || 1||

kva nu svidarjunaH pArthaH kauravyo vA yudhiShThiraH |
nakulaH sahadevashcha bhImasenashcha pANDavaH || 2||

sarva eva mahAtmAnaH sarvAmitravinAshanAH |
rAjyamakShaiH parAkIrya na shrUyante kadAchana || 3||

draupadI kva cha pA~nchAlI strIratnamiti vishrutA |
jitAnakShaistadA kRRiShNA tAnevAnvagamadvanam || 4||

arjuna uvAcha||

ahamasmyarjunaH pArthaH sabhAstAro yudhiShThiraH |
ballavo bhImasenastu pituste rasapAchakaH || 5||

ashvabandho.atha nakulaH sahadevastu gokule |
sairandhrIM draupadIM viddhi yatkRRite kIchakA hatAH || 6||

uttara uvAcha||

dasha pArthasya nAmAni yAni pUrvaM shrutAni me |
prabrUyAstAni yadi me shraddadhyAM sarvameva te || 7||

arjuna uvAcha||

hanta te.ahaM samAchakShe dasha nAmAni yAni me |
arjunaH phalguno jiShNuH kirITI shvetavAhanaH || 8||

bIbhatsurvijayaH kRRiShNaH savyasAchI dhana~njayaH || 8||

uttara uvAcha||

kenAsi vijayo nAma kenAsi shvetavAhanaH |
kirITI nAma kenAsi savyasAchI kathaM bhavAn || 9||

arjunaH phalguno jiShNuH kRRiShNo bIbhatsureva cha |
dhana~njayashcha kenAsi prabrUhi mama tattvataH || 10||

shrutA me tasya vIrasya kevalA nAmahetavaH || 10||

arjuna uvAcha||

sarvA~njanapadA~njitvA vittamAchChidya kevalam |
madhye dhanasya tiShThAmi tenAhurmAM dhana~njayam || 11||

abhiprayAmi sa~NgrAme yadahaM yuddhadurmadAn |
nAjitvA vinivartAmi tena mAM vijayaM viduH || 12||

shvetAH kA~nchanasaMnAhA rathe yujyanti me hayAH |
sa~NgrAme yudhyamAnasya tenAhaM shvetavAhanaH || 13||

uttarAbhyAM cha pUrvAbhyAM phalgunIbhyAmahaM divA |
jAto himavataH pRRiShThe tena mAM phalgunaM viduH || 14||

purA shakreNa me dattaM yudhyato dAnavarShabhaiH |
kirITaM mUrdhni sUryAbhaM tena mAhuH kirITinam || 15||

na kuryAM karma bIbhatsaM yudhyamAnaH katha~nchana |
tena devamanuShyeShu bIbhatsuriti mAM viduH || 16||

ubhau me dakShiNau pANI gANDIvasya vikarShaNe |
tena devamanuShyeShu savyasAchIti mAM viduH || 17||

pRRithivyAM chaturantAyAM varNo me durlabhaH samaH |
karomi karma shuklaM cha tena mAmarjunaM viduH || 18||

ahaM durApo durdharSho damanaH pAkashAsaniH |
tena devamanuShyeShu jiShNunAmAsmi vishrutaH || 19||

kRRiShNa ityeva dashamaM nAma chakre pitA mama |
kRRiShNAvadAtasya sataH priyatvAdbAlakasya vai || 20||

vaishampAyana uvAcha||

tataH pArthaM sa vairATirabhyavAdayadantikAt |
ahaM bhUmi~njayo nAma nAmnAhamapi chottaraH || 21||

diShTyA tvAM pArtha pashyAmi svAgataM te dhana~njaya |
lohitAkSha mahAbAho nAgarAjakaropama || 22||

yadaj~nAnAdavochaM tvAM kShantumarhasi tanmama || 22||

yatastvayA kRRitaM pUrvaM vichitraM karma duShkaram |
ato bhayaM vyatItaM me prItishcha paramA tvayi || 23||

\hrule

\medskip
                  40
\medskip

uttara uvAcha||

AsthAya vipulaM vIra rathaM sArathinA mayA |
katamaM yAsyase.anIkamukto yAsyAmyahaM tvayA || 1||

arjuna uvAcha||

prIto.asmi puruShavyAghra na bhayaM vidyate tava |
sarvAnnudAmi te shatrUnraNe raNavishArada || 2||

svastho bhava mahAbuddhe pashya mAM shatrubhiH saha |
yudhyamAnaM vimarde.asminkurvANaM bhairavaM mahat || 3||

etAnsarvAnupAsa~NgAnkShipraM badhnIhi me rathe |
etaM chAhara nistri.nshaM jAtarUpapariShkRRitam || 4||

ahaM vai kurubhiryotsyAmyavajeShyAmi te pashUn || 4||

sa~NkalpapakShavikShepaM bAhuprAkAratoraNam |
tridaNDatUNasambAdhamanekadhvajasa~Nkulam || 5||

jyAkShepaNaM krodhakRRitaM nemIninadadundubhi |
nagaraM te mayA guptaM rathopasthaM bhaviShyati || 6||

adhiShThito mayA sa~Nkhye ratho gANDIvadhanvanA |
ajeyaH shatrusainyAnAM vairATe vyetu te bhayam || 7||

uttara uvAcha||

bibhemi nAhameteShAM jAnAmi tvAM sthiraM yudhi |
keshavenApi sa~NgrAme sAkShAdindreNa vA samam || 8||

idaM tu chintayanneva parimuhyAmi kevalam |
nishchayaM chApi durmedhA na gachChAmi katha~nchana || 9||

evaM vIrA~NgarUpasya lakShaNairuchitasya cha |
kena karmavipAkena klIbatvamidamAgatam || 10||

manye tvAM klIbaveSheNa charantaM shUlapANinam |
gandharvarAjapratimaM devaM vApi shatakratum || 11||

arjuna uvAcha||

bhrAturniyogAjjyeShThasya sa.nvatsaramidaM vratam |
charAmi brahmacharyaM vai satyametadbravImi te || 12||

nAsmi klIbo mahAbAho paravAndharmasa.nyutaH |
samAptavratamuttIrNaM viddhi mAM tvaM nRRipAtmaja || 13||

uttara uvAcha||

paramo.anugraho me.adya yatpratarko na me vRRithA |
na hIdRRishAH klIbarUpA bhavantIha narottamAH || 14||

sahAyavAnasmi raNe yudhyeyamamarairapi |
sAdhvasaM tatpranaShTaM me kiM karomi bravIhi me || 15||

ahaM te sa~NgrahIShyAmi hayA~nshatrurathArujaH |
shikShito hyasmi sArathye tIrthataH puruSharShabha || 16||

dAruko vAsudevasya yathA shakrasya mAtaliH |
tathA mAM viddhi sArathye shikShitaM narapu~Ngava || 17||

yasya yAte na pashyanti bhUmau prAptaM padaM padam |
dakShiNaM yo dhuraM yuktaH sugrIvasadRRisho hayaH || 18||

yo.ayaM dhuraM dhuryavaro vAmaM vahati shobhanaH |
taM manye meghapuShpasya javena sadRRishaM hayam || 19||

yo.ayaM kA~nchanasaMnAhaH pArShNiM vahati shobhanaH |
vAmaM sainyasya manye taM javena balavattaram || 20||

yo.ayaM vahati te pArShNiM dakShiNAma~nchitodyataH |
balAhakAdapi mataH sa jave vIryavattaraH || 21||

tvAmevAyaM ratho voDhuM sa~NgrAme.arhati dhanvinam |
tvaM chemaM rathamAsthAya yoddhumarho mato mama || 22||

vaishampAyana uvAcha||

tato nirmuchya bAhubhyAM valayAni sa vIryavAn |
chitre dundubhisaMnAde pratyamu~nchattale shubhe || 23||

kRRiShNAnbha~NgImataH keshA~nshvetenodgrathya vAsasA |
adhijyaM tarasA kRRitvA gANDIvaM vyAkShipaddhanuH || 24||

tasya vikShipyamANasya dhanuSho.abhUnmahAsvanaH |
yathA shailasya mahataH shailenaivAbhijaghnuShaH || 25||

sanirghAtAbhavadbhUmirdikShu vAyurvavau bhRRisham |
bhrAntadvijaM khaM tadAsItprakampitamahAdrumam || 26||

taM shabdaM kuravo.ajAnanvisphoTamashaneriva |
yadarjuno dhanuHshreShThaM bAhubhyAmAkShipadrathe || 27||

\hrule

\medskip
                  41
\medskip

vaishampAyana uvAcha||

uttaraM sArathiM kRRitvA shamIM kRRitvA pradakShiNam |
AyudhaM sarvamAdAya tataH prAyAddhana~njayaH || 1||

dhvajaM siMhaM rathAttasmAdapanIya mahArathaH |
praNidhAya shamImUle prAyAduttarasArathiH || 2||

daivIM mAyAM rathe yuktvA vihitAM vishvakarmaNA |
kA~nchanaM siMhalA~NgUlaM dhvajaM vAnaralakShaNam || 3||

manasA chintayAmAsa prasAdaM pAvakasya cha |
sa cha tachchintitaM j~nAtvA dhvaje bhUtAnyachodayat || 4||

sapatAkaM vichitrA~NgaM sopAsa~NgaM mahArathaH |
rathamAsthAya bIbhatsuH kaunteyaH shvetavAhanaH || 5||

baddhAsiH satanutrANaH pragRRihItasharAsanaH |
tataH prAyAdudIchIM sa kapipravaraketanaH || 6||

svanavantaM mahAsha~NkhaM balavAnarimardanaH |
prAdhamadbalamAsthAya dviShatAM lomaharShaNam || 7||

tataste javanA dhuryA jAnubhyAmagamanmahIm |
uttarashchApi santrasto rathopastha upAvishat || 8||

sa.nsthApya chAshvAnkaunteyaH samudyamya cha rashmibhiH |
uttaraM cha pariShvajya samAshvAsayadarjunaH || 9||

mA bhaistvaM rAjaputrAgrya kShatriyo.asi parantapa |
kathaM puruShashArdUla shatrumadhye viShIdasi || 10||

shrutAste sha~NkhashabdAshcha bherIshabdAshcha puShkalAH |
ku~njarANAM cha nadatAM vyUDhAnIkeShu tiShThatAm || 11||

sa tvaM kathamihAnena sha~Nkhashabdena bhIShitaH |
viShaNNarUpo vitrastaH puruShaH prAkRRito yathA || 12||

uttara uvAcha||

shrutA me sha~NkhashabdAshcha bherIshabdAshcha puShkalAH |
ku~njarANAM cha ninadA vyUDhAnIkeShu tiShThatAm || 13||

naiva.nvidhaH sha~NkhashabdaH purA jAtu mayA shrutaH |
dhvajasya chApi rUpaM me dRRiShTapUrvaM na hIdRRisham || 14||

dhanuShashchaiva nirghoShaH shrutapUrvo na me kvachit || 14||

asya sha~Nkhasya shabdena dhanuSho nisvanena cha |
rathasya cha ninAdena mano muhyati me bhRRisham || 15||

vyAkulAshcha dishaH sarvA hRRidayaM vyathatIva me |
dhvajena pihitAH sarvA disho na pratibhAnti me || 16||

gANDIvasya cha shabdena karNau me badhirIkRRitau || 16||

arjuna uvAcha||

ekAnte rathamAsthAya padbhyAM tvamavapIDaya |
dRRiDhaM cha rashmInsa.nyachCha sha~NkhaM dhmAsyAmyahaM punaH || 17||

vaishampAyana uvAcha||

tasya sha~Nkhasya shabdena rathanemisvanena cha |
gANDIvasya cha ghoSheNa pRRithivI samakampata || 18||

droNa uvAcha||

yathA rathasya nirghoSho yathA sha~Nkha udIryate |
kampate cha yathA bhUmirnaiSho.anyaH savyasAchinaH || 19||

shastrANi na prakAshante na prahRRiShyanti vAjinaH |
agnayashcha na bhAsante samiddhAstanna shobhanam || 20||

pratyAdityaM cha naH sarve mRRigA ghorapravAdinaH |
dhvajeShu cha nilIyante vAyasAstanna shobhanam || 21||

shakunAshchApasavyA no vedayanti mahadbhayam || 21||

gomAyureSha senAyA ruvanmadhye.anudhAvati |
anAhatashcha niShkrAnto mahadvedayate bhayam || 22||

bhavatAM romakUpANi prahRRiShTAnyupalakShaye || 22||

parAbhUtA cha vaH senA na kashchidyoddhumichChati |
vivarNamukhabhUyiShThAH sarve yodhA vichetasaH || 23||

gAH samprasthApya tiShThAmo vyUDhAnIkAH prahAriNaH || 23||

\hrule

\medskip
                  42
\medskip

vaishampAyana uvAcha||

atha duryodhano rAjA samare bhIShmamabravIt |
droNaM cha rathashArdUlaM kRRipaM cha sumahAratham || 1||

ukto.ayamartha AchAryo mayA karNena chAsakRRit |
punareva cha vakShyAmi na hi tRRipyAmi taM bruvan || 2||

parAjitairhi vastavyaM taishcha dvAdasha vatsarAn |
vane janapade.aj~nAtaireSha eva paNo hi naH || 3||

teShAM na tAvannirvRRittaM vartate tu trayodasham |
aj~nAtavAsaM bIbhatsurathAsmAbhiH samAgataH || 4||

anivRRitte tu nirvAse yadi bIbhatsurAgataH |
punardvAdasha varShANi vane vatsyanti pANDavAH || 5||

lobhAdvA te na jAnIyurasmAnvA moha Avishat |
hInAtiriktameteShAM bhIShmo veditumarhati || 6||

arthAnAM tu punardvaidhe nityaM bhavati sa.nshayaH |
anyathA chintito hyarthaH punarbhavati chAnyathA || 7||

uttaraM mArgamANAnAM matsyasenAM yuyutsatAm |
yadi bIbhatsurAyAtasteShAM kaH syAtparA~NmukhaH || 8||

trigartAnAM vayaM hetormatsyAnyoddhumihAgatAH |
matsyAnAM viprakArA.nste bahUnasmAnakIrtayan || 9||

teShAM bhayAbhipannAnAM tadasmAbhiH pratishrutam |
prathamaM tairgrahItavyaM matsyAnAM godhanaM mahat || 10||

saptamImaparAhNe vai tathA nastaiH samAhitam |
aShTamyAM punarasmAbhirAdityasyodayaM prati || 11||

te vA gAvo na pashyanti yadi va syuH parAjitAH |
asmAnvApyatisandhAya kuryurmatsyena sa~Ngatam || 12||

atha vA tAnupAyAto matsyo jAnapadaiH saha |
sarvayA senayA sArdhamasmAnyoddhumupAgataH || 13||

teShAmeva mahAvIryaH kashchideva puraHsaraH |
asmA~njetumihAyAto matsyo vApi svayaM bhavet || 14||

yadyeSha rAjA matsyAnAM yadi bIbhatsurAgataH |
sarvairyoddhavyamasmAbhiriti naH samayaH kRRitaH || 15||

atha kasmAtsthitA hyete ratheShu rathasattamAH |
bhIShmo droNaH kRRipashchaiva vikarNo drauNireva cha || 16||

sambhrAntamanasaH sarve kAle hyasminmahArathAH |
nAnyatra yuddhAchChreyo.asti tathAtmA praNidhIyatAm || 17||

AchChinne godhane.asmAkamapi devena vajriNA |
yamena vApi sa~NgrAme ko hAstinapuraM vrajet || 18||

sharairabhipraNunnAnAM bhagnAnAM gahane vane |
ko hi jIvetpadAtInAM bhavedashveShu sa.nshayaH || 19||

AchAryaM pRRiShThataH kRRitvA tathA nItirvidhIyatAm || 19||

jAnAti hi mataM teShAmatastrAsayatIva naH |
arjunenAsya samprItimadhikAmupalakShaye || 20||

tathA hi dRRiShTvA bIbhatsumupAyAntaM prasha.nsati |
yathA senA na bhajyeta tathA nItirvidhIyatAm || 21||

adeshikA mahAraNye grIShme shatruvashaM gatA |
yathA na vibhrametsenA tathA nItirvidhIyatAm || 22||

ashvAnAM heShitaM shrutvA kA prasha.nsA bhavetpare |
sthAne vApi vrajanto vA sadA heShanti vAjinaH || 23||

sadA cha vAyavo vAnti nityaM varShati vAsavaH |
stanayitnoshcha nirghoShaH shrUyate bahushastathA || 24||

kimatra kAryaM pArthasya kathaM vA sa prashasyate |
anyatra kAmAddveShAdvA roShAdvAsmAsu kevalAt || 25||

AchAryA vai kAruNikAH prAj~nAshchApAyadarshinaH |
naite mahAbhaye prApte sampraShTavyAH katha~nchana || 26||

prAsAdeShu vichitreShu goShThIShvAvasatheShu cha |
kathA vichitrAH kurvANAH paNDitAstatra shobhanAH || 27||

bahUnyAshcharyarUpANi kurvanto janasa.nsadi |
iShvastre chArusandhAne paNDitAstatra shobhanAH || 28||

pareShAM vivaraj~nAne manuShyAchariteShu cha |
annasa.nskAradoSheShu paNDitAstatra shobhanAH || 29||

paNDitAnpRRiShThataH kRRitvA pareShAM guNavAdinaH |
vidhIyatAM tathA nItiryathA vadhyeta vai paraH || 30||

gAvashchaiva pratiShThantAM senAM vyUhantu mAchiram |
ArakShAshcha vidhIyantAM yatra yotsyAmahe parAn || 31||

\hrule

\medskip
                  43
\medskip

karNa uvAcha||

sarvAnAyuShmato bhItAnsantrastAniva lakShaye |
ayuddhamanasashchaiva sarvA.nshchaivAnavasthitAn || 1||

yadyeSha rAjA matsyAnAM yadi bIbhatsurAgataH |
ahamAvArayiShyAmi veleva makarAlayam || 2||

mama chApapramuktAnAM sharANAM nataparvaNAm |
nAvRRittirgachChatAmasti sarpANAmiva sarpatAm || 3||

rukmapu~NkhAH sutIkShNAgrA muktA hastavatA mayA |
ChAdayantu sharAH pArthaM shalabhA iva pAdapam || 4||

sharANAM pu~NkhasaktAnAM maurvyAbhihatayA dRRiDham |
shrUyatAM talayoH shabdo bheryorAhatayoriva || 5||

samAhito hi bIbhatsurvarShANyaShTau cha pa~ncha cha |
jAtasnehashcha yuddhasya mayi samprahariShyati || 6||

pAtrIbhUtashcha kaunteyo brAhmaNo guNavAniva |
sharaughAnpratigRRihNAtu mayA muktAnsahasrashaH || 7||

eSha chaiva maheShvAsastriShu lokeShu vishrutaH |
ahaM chApi kurushreShThA arjunAnnAvaraH kvachit || 8||

itashchetashcha nirmuktaiH kA~nchanairgArdhravAjitaiH |
dRRishyatAmadya vai vyoma khadyotairiva sa.nvRRitam || 9||

adyAhamRRiNamakShayyaM purA vAchA pratishrutam |
dhArtarAShTrasya dAsyAmi nihatya samare.arjunam || 10||

antarA ChidyamAnAnAM pu~NkhAnAM vyatishIryatAm |
shalabhAnAmivAkAshe prachAraH sampradRRishyatAm || 11||

indrAshanisamasparshaM mahendrasamatejasam |
ardayiShyAmyahaM pArthamulkAbhiriva ku~njaram || 12||

tamagnimiva durdharShamasishaktisharendhanam |
pANDavAgnimahaM dIptaM pradahantamivAhitAn || 13||

ashvavegapurovAto rathaughastanayitnumAn |
sharadhAro mahAmeghaH shamayiShyAmi pANDavam || 14||

matkArmukavinirmuktAH pArthamAshIviShopamAH |
sharAH samabhisarpantu valmIkamiva pannagAH || 15||

jAmadagnyAnmayA hyastraM yatprAptamRRiShisattamAt |
tadupAshritya vIryaM cha yudhyeyamapi vAsavam || 16||

dhvajAgre vAnarastiShThanbhallena nihato mayA |
adyaiva patatAM bhUmau vinadanbhairavAnravAn || 17||

shatrormayAbhipannAnAM bhUtAnAM dhvajavAsinAm |
dishaH pratiShThamAnAnAmastu shabdo divaM gataH || 18||

adya duryodhanasyAhaM shalyaM hRRidi chirasthitam |
samUlamuddhariShyAmi bIbhatsuM pAtayanrathAt || 19||

hatAshvaM virathaM pArthaM pauruShe paryavasthitam |
niHshvasantaM yathA nAgamadya pashyantu kauravAH || 20||

kAmaM gachChantu kuravo dhanamAdAya kevalam |
ratheShu vApi tiShThanto yuddhaM pashyantu mAmakam || 21||

\hrule

\medskip
                  44
\medskip

kRRipa uvAcha||

sadaiva tava rAdheya yuddhe krUratarA matiH |
nArthAnAM prakRRitiM vettha nAnubandhamavekShase || 1||

nayA hi bahavaH santi shAstrANyAshritya chintitAH |
teShAM yuddhaM tu pApiShThaM vedayanti purAvidaH || 2||

deshakAlena sa.nyuktaM yuddhaM vijayadaM bhavet |
hInakAlaM tadeveha phalavanna bhavatyuta || 3||

deshe kAle cha vikrAntaM kalyANAya vidhIyate || 3||

AnukUlyena kAryANAmantaraM sa.nvidhIyatAm |
bhAraM hi rathakArasya na vyavasyanti paNDitAH || 4||

parichintya tu pArthena saMnipAto na naH kShamaH |
ekaH kurUnabhyarakShadekashchAgnimatarpayat || 5||

ekashcha pa~ncha varShANi brahmacharyamadhArayat |
ekaH subhadrAmAropya dvairathe kRRiShNamAhvayat || 6||

asminneva vane kRRiShNo hRRitAM kRRiShNAmavAjayat || 6||

ekashcha pa~ncha varShANi shakrAdastrANyashikShata |
ekaH sA.nyaminIM jitvA kurUNAmakarodyashaH || 7||

eko gandharvarAjAnaM chitrasenamari.ndamaH |
vijigye tarasA sa~Nkhye senAM chAsya sudurjayAm || 8||

tathA nivAtakavachAH kAlakha~njAshcha dAnavAH |
daivatairapyavadhyAste ekena yudhi pAtitAH || 9||

ekena hi tvayA karNa kiM nAmeha kRRitaM purA |
ekaikena yathA teShAM bhUmipAlA vashIkRRitAH || 10||

indro.api hi na pArthena sa.nyuge yoddhumarhati |
yastenAsha.nsate yoddhuM kartavyaM tasya bheShajam || 11||

AshIviShasya kruddhasya pANimudyamya dakShiNam |
avimRRishya pradeshinyA daMShTrAmAdAtumichChasi || 12||

atha vA ku~njaraM mattameka eva charanvane |
ana~NkushaM samAruhya nagaraM gantumichChasi || 13||

samiddhaM pAvakaM vApi ghRRitamedovasAhutam |
ghRRitAktashchIravAsAstvaM madhyenottartumichChasi || 14||

AtmAnaM yaH samudbadhya kaNThe baddhvA mahAshilAm |
samudraM pratareddorbhyAM tatra kiM nAma pauruSham || 15||

akRRitAstraH kRRitAstraM vai balavantaM sudurbalaH |
tAdRRishaM karNa yaH pArthaM yoddhumichChetsa durmatiH || 16||

asmAbhireSha nikRRito varShANIha trayodasha |
siMhaH pAshavinirmukto na naH sheShaM kariShyati || 17||

ekAnte pArthamAsInaM kUpe.agnimiva sa.nvRRitam |
aj~nAnAdabhyavaskandya prAptAH smo bhayamuttamam || 18||

saha yudhyAmahe pArthamAgataM yuddhadurmadam |
sainyAstiShThantu saMnaddhA vyUDhAnIkAH prahAriNaH || 19||

droNo duryodhano bhIShmo bhavAndrauNistathA vayam |
sarve yudhyAmahe pArthaM karNa mA sAhasaM kRRithAH || 20||

vayaM vyavasitaM pArthaM vajrapANimivodyatam |
ShaDrathAH pratiyudhyema tiShThema yadi saMhatAH || 21||

vyUDhAnIkAni sainyAni yattAH paramadhanvinaH |
yudhyAmahe.arjunaM sa~Nkhye dAnavA vAsavaM yathA || 22||

\hrule

\medskip
                  45
\medskip

ashvatthAmovAcha||

na cha tAvajjitA gAvo na cha sImAntaraM gatAH |
na hAstinapuraM prAptAstvaM cha karNa vikatthase || 1||

sa~NgrAmAnsubahU~njitvA labdhvA cha vipulaM dhanam |
vijitya cha parAM bhUmiM nAhuH ki~nchana pauruSham || 2||

pachatyagniravAkyastu tUShNIM bhAti divAkaraH |
tUShNIM dhArayate lokAnvasudhA sacharAcharAn || 3||

chAturvarNyasya karmANi vihitAni manIShibhiH |
dhanaM yairadhigantavyaM yachcha kurvanna duShyati || 4||

adhItya brAhmaNo vedAnyAjayeta yajeta cha |
kShatriyo dhanurAshritya yajetaiva na yAjayet || 5||

vaishyo.adhigamya dravyANi brahmakarmANi kArayet || 5||

vartamAnA yathAshAstraM prApya chApi mahImimAm |
satkurvanti mahAbhAgA gurUnsuviguNAnapi || 6||

prApya dyUtena ko rAjyaM kShatriyastoShTumarhati |
tathA nRRisha.nsarUpeNa yathAnyaH prAkRRito janaH || 7||

tathAvApteShu vitteShu ko vikatthedvichakShaNaH |
nikRRityA va~nchanAyogaishcharanvaita.nsiko yathA || 8||

katamaddvairathaM yuddhaM yatrAjaiShIrdhana~njayam |
nakulaM sahadevaM cha dhanaM yeShAM tvayA hRRitam || 9||

yudhiShThiro jitaH kasminbhImashcha balinAM varaH |
indraprasthaM tvayA kasminsa~NgrAme nirjitaM purA || 10||

tathaiva katamaM yuddhaM yasminkRRiShNA jitA tvayA |
ekavastrA sabhAM nItA duShTakarmanrajasvalA || 11||

mUlameShAM mahatkRRittaM sArArthI chandanaM yathA |
karma kArayithAH shUra tatra kiM viduro.abravIt || 12||

yathAshakti manuShyANAM shamamAlakShayAmahe |
anyeShAM chaiva sattvAnAmapi kITapipIlike || 13||

draupadyAstaM parikleshaM na kShantuM pANDavo.arhati |
duHkhAya dhArtarAShTrANAM prAdurbhUto dhana~njayaH || 14||

tvaM punaH paNDito bhUtvA vAchaM vaktumihechChasi |
vairAntakaraNo jiShNurna naH sheShaM kariShyati || 15||

naiSha devAnna gandharvAnnAsurAnna cha rAkShasAn |
bhayAdiha na yudhyeta kuntIputro dhana~njayaH || 16||

yaM yameSho.abhisa~NkruddhaH sa~NgrAme.abhipatiShyati |
vRRikShaM garuDavegena vinihatya tameShyati || 17||

tvatto vishiShTaM vIryeNa dhanuShyamararATsamam |
vAsudevasamaM yuddhe taM pArthaM ko na pUjayet || 18||

daivaM daivena yudhyeta mAnuSheNa cha mAnuSham |
astreNAstraM samAhanyAtko.arjunena samaH pumAn || 19||

putrAdanantaraH shiShya iti dharmavido viduH |
etenApi nimittena priyo droNasya pANDavaH || 20||

yathA tvamakarordyUtamindraprasthaM yathAharaH |
yathAnaiShIH sabhAM kRRiShNAM tathA yudhyasva pANDavam || 21||

ayaM te mAtulaH prAj~naH kShatradharmasya kovidaH |
durdyUtadevI gAndhAraH shakuniryudhyatAmiha || 22||

nAkShAnkShipati gANDIvaM na kRRitaM dvAparaM na cha |
jvalato nishitAnbANA.nstIkShNAnkShipati gANDivam || 23||

na hi gANDIvanirmuktA gArdhrapatrAH sutejanAH |
antareShvavatiShThanti girINAmapi dAraNAH || 24||

antakaH shamano mRRityustathAgnirvaDavAmukhaH |
kuryurete kvachichCheShaM na tu kruddho dhana~njayaH || 25||

yudhyatAM kAmamAchAryo nAhaM yotsye dhana~njayam |
matsyo hyasmAbhirAyodhyo yadyAgachChedgavAM padam || 26||

\hrule

\medskip
                  46
\medskip

bhIShma uvAcha||

sAdhu pashyati vai droNaH kRRipaH sAdhvanupashyati |
karNastu kShatradharmeNa yathAvadyoddhumichChati || 1||

AchAryo nAbhiShaktavyaH puruSheNa vijAnatA |
deshakAlau tu samprekShya yoddhavyamiti me matiH || 2||

yasya sUryasamAH pa~ncha sapatnAH syuH prahAriNaH |
kathamabhyudaye teShAM na pramuhyeta paNDitaH || 3||

svArthe sarve vimuhyanti ye.api dharmavido janAH |
tasmAdrAjanbravImyeSha vAkyaM te yadi rochate || 4||

karNo yadabhyavochannastejaHsa~njananAya tat |
AchAryaputraH kShamatAM mahatkAryamupasthitam || 5||

nAyaM kAlo virodhasya kaunteye samupasthite |
kShantavyaM bhavatA sarvamAchAryeNa kRRipeNa cha || 6||

bhavatAM hi kRRitAstratvaM yathAditye prabhA tathA |
yathA chandramaso lakShma sarvathA nApakRRiShyate || 7||

evaM bhavatsu brAhmaNyaM brahmAstraM cha pratiShThitam || 7||

chatvAra ekato vedAH kShAtramekatra dRRishyate |
naitatsamastamubhayaM kasmi.nshchidanushushrumaH || 8||

anyatra bhAratAchAryAtsaputrAditi me matiH |
brahmAstraM chaiva vedAshcha naitadanyatra dRRishyate || 9||

AchAryaputraH kShamatAM nAyaM kAlaH svabhedane |
sarve saMhatya yudhyAmaH pAkashAsanimAgatam || 10||

balasya vyasanAnIha yAnyuktAni manIShibhiH |
mukhyo bhedo hi teShAM vai pApiShTho viduShAM mataH || 11||

ashvatthAmovAcha||

AchArya eva kShamatAM shAntiratra vidhIyatAm |
abhiShajyamAne hi gurau tadvRRittaM roShakAritam || 12||

vaishampAyana uvAcha||

tato duryodhano droNaM kShamayAmAsa bhArata |
saha karNena bhIShmeNa kRRipeNa cha mahAtmanA || 13||

droNa uvAcha||

yadeva prathamaM vAkyaM bhIShmaH shAntanavo.abravIt |
tenaivAhaM prasanno vai paramatra vidhIyatAm || 14||

yathA duryodhane.ayatte nAgaH spRRishati sainikAn |
sAhasAdyadi vA mohAttathA nItirvidhIyatAm || 15||

vanavAse hyanirvRRitte darshayenna dhana~njayaH |
dhanaM vAlabhamAno.atra nAdya naH kShantumarhati || 16||

yathA nAyaM samAyujyAddhArtarAShTrAnkatha~nchana |
yathA cha na parAjayyAttathA nItirvidhIyatAm || 17||

uktaM duryodhanenApi purastAdvAkyamIdRRisham |
tadanusmRRitya gA~Ngeya yathAvadvaktumarhasi || 18||

\hrule

\medskip
                  47
\medskip

bhIShma uvAcha||

kalA.nshAstAta yujyante muhUrtAshcha dinAni cha |
ardhamAsAshcha mAsAshcha nakShatrANi grahAstathA || 1||

RRitavashchApi yujyante tathA sa.nvatsarA api |
evaM kAlavibhAgena kAlachakraM pravartate || 2||

teShAM kAlAtirekeNa jyotiShAM cha vyatikramAt |
pa~nchame pa~nchame varShe dvau mAsAvupajAyataH || 3||

teShAmabhyadhikA mAsAH pa~ncha dvAdasha cha kShapAH |
trayodashAnAM varShANAmiti me vartate matiH || 4||

sarvaM yathAvachcharitaM yadyadebhiH parishrutam |
evametaddhruvaM j~nAtvA tato bIbhatsurAgataH || 5||

sarve chaiva mahAtmAnaH sarve dharmArthakovidAH |
yeShAM yudhiShThiro rAjA kasmAddharme.aparAdhnuyuH || 6||

alubdhAshchaiva kaunteyAH kRRitavantashcha duShkaram |
na chApi kevalaM rAjyamichCheyuste.anupAyataH || 7||

tadaiva te hi vikrAntumIShuH kauravanandanAH |
dharmapAshanibaddhAstu na cheluH kShatriyavratAt || 8||

yachchAnRRita iti khyAyedyachcha gachChetparAbhavam |
vRRiNuyurmaraNaM pArthA nAnRRitatvaM katha~nchana || 9||

prApte tu kAle prAptavyaM notsRRijeyurnararShabhAH |
api vajrabhRRitA guptaM tathAvIryA hi pANDavAH || 10||

pratiyudhyAma samare sarvashastrabhRRitAM varam |
tasmAdyadatra kalyANaM loke sadbhiranuShThitam || 11||

tatsa.nvidhIyatAM kShipraM mA no hyartho.atigAtparAn || 11||

na hi pashyAmi sa~NgrAme kadAchidapi kaurava |
ekAntasiddhiM rAjendra samprAptashcha dhana~njayaH || 12||

sampravRRitte tu sa~NgrAme bhAvAbhAvau jayAjayau |
avashyamekaM spRRishato dRRiShTametadasa.nshayam || 13||

tasmAdyuddhAvacharikaM karma vA dharmasaMhitam |
kriyatAmAshu rAjendra samprApto hi dhana~njayaH || 14||

duryodhana uvAcha||

nAhaM rAjyaM pradAsyAmi pANDavAnAM pitAmaha |
yuddhAvachArikaM yattu tachChIghraM sa.nvidhIyatAm || 15||

bhIShma uvAcha||

atra yA mAmakI buddhiH shrUyatAM yadi rochate |
kShipraM balachaturbhAgaM gRRihya gachCha puraM prati || 16||

tato.aparashchaturbhAgo gAH samAdAya gachChatu || 16||

vayaM tvardhena sainyena pratiyotsyAma pANDavam |
matsyaM vA punarAyAtamatha vApi shatakratum || 17||

AchAryo madhyatastiShThatvashvatthAmA tu savyataH |
kRRipaH shAradvato dhImAnpArshvaM rakShatu dakShiNam || 18||

agrataH sUtaputrastu karNastiShThatu da.nshitaH |
ahaM sarvasya sainyasya pashchAtsthAsyAmi pAlayan || 19||

\hrule

\medskip
                  48
\medskip

vaishampAyana uvAcha||

tathA vyUDheShvanIkeShu kauraveyairmahArathaiH |
upAyAdarjunastUrNaM rathaghoSheNa nAdayan || 1||

dadRRishuste dhvajAgraM vai shushruvushcha rathasvanam |
dodhUyamAnasya bhRRishaM gANDIvasya cha nisvanam || 2||

tatastatsarvamAlokya droNo vachanamabravIt |
mahArathamanuprAptaM dRRiShTvA gANDIvadhanvinam || 3||

etaddhvajAgraM pArthasya dUrataH samprakAshate |
eSha ghoShaH sajalado roravIti cha vAnaraH || 4||

eSha tiShThanrathashreShTho rathe rathavarapraNut |
utkarShati dhanuHshreShThaM gANDIvamashanisvanam || 5||

imau hi bANau sahitau pAdayorme vyavasthitau |
aparau chApyatikrAntau karNau sa.nspRRishya me sharau || 6||

niruShya hi vane vAsaM kRRitvA karmAtimAnuSham |
abhivAdayate pArthaH shrotre cha paripRRichChati || 7||

arjuna uvAcha||

iShupAte cha senAyA hayAnsa.nyachCha sArathe |
yAvatsamIkShe sainye.asminkvAsau kurukulAdhamaH || 8||

sarvAnanyAnanAdRRitya dRRiShTvA tamatimAninam |
tasya mUrdhni patiShyAmi tata ete parAjitAH || 9||

eSha vyavasthito droNo drauNishcha tadanantaram |
bhIShmaH kRRipashcha karNashcha maheShvAsA vyavasthitAH || 10||

rAjAnaM nAtra pashyAmi gAH samAdAya gachChati |
dakShiNaM mArgamAsthAya sha~Nke jIvaparAyaNaH || 11||

utsRRijyaitadrathAnIkaM gachCha yatra suyodhanaH |
tatraiva yotsye vairATe nAsti yuddhaM nirAmiSham || 12||

taM jitvA vinivartiShye gAH samAdAya vai punaH || 12||

vaishampAyana uvAcha||

evamuktaH sa vairATirhayAnsa.nyamya yatnataH |
niyamya cha tato rashmInyatra te kurupu~NgavAH || 13||

achodayattato vAhAnyato duryodhanastataH || 13||

utsRRijya rathava.nshaM tu prayAte shvetavAhane |
abhiprAyaM viditvAsya droNo vachanamabravIt || 14||

naiSho.antareNa rAjAnaM bIbhatsuH sthAtumichChati |
tasya pArShNiM grahIShyAmo javenAbhiprayAsyataH || 15||

na hyenamabhisa~Nkruddhameko yudhyeta sa.nyuge |
anyo devAtsahasrAkShAtkRRiShNAdvA devakIsutAt || 16||

kiM no gAvaH kariShyanti dhanaM vA vipulaM tathA |
duryodhanaH pArthajale purA nauriva majjati || 17||

tathaiva gatvA bIbhatsurnAma vishrAvya chAtmanaH |
shalabhairiva tAM senAM sharaiH shIghramavAkirat || 18||

kIryamANAH sharaughaistu yodhAste pArthachoditaiH |
nApashyannAvRRitAM bhUmimantarikShaM cha patribhiH || 19||

teShAM nAtmanino yuddhe nApayAne.abhavanmatiH |
shIghratvameva pArthasya pUjayanti sma chetasA || 20||

tataH sha~NkhaM pradadhmau sa dviShatAM lomaharShaNam |
visphArya cha dhanuHshreShThaM dhvaje bhUtAnyachodayat || 21||

tasya sha~Nkhasya shabdena rathanemisvanena cha |
amAnuShANAM teShAM cha bhUtAnAM dhvajavAsinAm || 22||

UrdhvaM puchChAnvidhunvAnA rebhamANAH samantataH |
gAvaH pratinyavartanta dishamAsthAya dakShiNAm || 23||

\hrule

\medskip
                  49
\medskip

vaishampAyana uvAcha||

sa shatrusenAM tarasA praNudya  gAstA vijityAtha dhanurdharAgryaH |
duryodhanAyAbhimukhaM prayAto  bhUyo.arjunaH priyamAjau chikIrShan || 1||

goShu prayAtAsu javena matsyA nkirITinaM kRRitakAryaM cha matvA |
duryodhanAyAbhimukhaM prayAntaM  kurupravIrAH sahasAbhipetuH || 2||

teShAmanIkAni bahUni gADhaM  vyUDhAni dRRiShTvA bahuladhvajAni |
matsyasya putraM dviShatAM nihantA  vairATimAmantrya tato.abhyuvAcha || 3||

etena tUrNaM pratipAdayemA ~nshvetAnhayAnkA~nchanarashmiyoktrAn |
javena sarveNa kuru prayatna mAsAdayaitadrathasiMhavRRindam || 4||

gajo gajeneva mayA durAtmA  yo yoddhumAkA~NkShati sUtaputraH |
tameva mAM prApaya rAjaputra  duryodhanApAshrayajAtadarpam || 5||

sa tairhayairvAtajavairbRRihadbhiH  putro virATasya suvarNakakShyaiH |
vidhva.nsaya.nstadrathinAmanIkaM  tato.avahatpANDavamAjimadhye || 6||

taM chitraseno vishikhairvipAThaiH  sa~NgrAmajichChatrusaho jayashcha |
pratyudyayurbhAratamApatantaM  mahArathAH karNamabhIpsamAnAH || 7||

tataH sa teShAM puruShapravIraH  sharAsanArchiH sharavegatApaH |
vrAtAnrathAnAmadahatsa manyu rvanaM yathAgniH kurupu~NgavAnAm || 8||

tasmi.nstu yuddhe tumule pravRRitte  pArthaM vikarNo.atirathaM rathena |
vipAThavarSheNa kurupravIro  bhImena bhImAnujamAsasAda || 9||

tato vikarNasya dhanurvikRRiShya  jAmbUnadAgryopachitaM dRRiDhajyam |
apAtayaddhvajamasya pramathya  ChinnadhvajaH so.apyapayAjjavena || 10||

taM shAtravANAM gaNabAdhitAraM  karmANi kurvANamamAnuShANi |
shatruntapaH kopamamRRiShyamANaH  samarpayatkUrmanakhena pArtham || 11||

sa tena rAj~nAtirathena viddho  vigAhamAno dhvajinIM kurUNAm |
shatruntapaM pa~nchabhirAshu viddhvA  tato.asya sUtaM dashabhirjaghAna || 12||

tataH sa viddho bharatarShabheNa  bANena gAtrAvaraNAtigena |
gatAsurAjau nipapAta bhUmau  nago nagAgrAdiva vAtarugNaH || 13||

ratharShabhAste tu ratharShabheNa  vIrA raNe vIratareNa bhagnAH |
chakampire vAtavashena kAle  prakampitAnIva mahAvanAni || 14||

hatAstu pArthena narapravIrA  bhUmau yuvAnaH suShupuH suveShAH |
vasupradA vAsavatulyavIryAH  parAjitA vAsavajena sa~Nkhye || 15||

suvarNakArShNAyasavarmanaddhA  nAgA yathA haimavatAH pravRRiddhAH || 15||

tathA sa shatrUnsamare vinighna ngANDIvadhanvA puruShapravIraH |
chachAra sa~Nkhye pradisho dishashcha  dahannivAgnirvanamAtapAnte || 16||

prakIrNaparNAni yathA vasante  vishAtayitvAtyanilo nudankhe |
tathA sapatnAnvikirankirITI  chachAra sa~Nkhye.atiratho rathena || 17||

shoNAshvavAhasya hayAnnihatya  vaikartanabhrAturadInasattvaH |
ekena sa~NgrAmajitaH shareNa  shiro jahArAtha kirITamAlI || 18||

tasminhate bhrAtari sUtaputro  vaikartano vIryamathAdadAnaH |
pragRRihya dantAviva nAgarAjo  maharShabhaM vyAghra ivAbhyadhAvat || 19||

sa pANDavaM dvAdashabhiH pRRiShatkai rvaikartanaH shIghramupAjaghAna |
vivyAdha gAtreShu hayA.nshcha sarvA nvirATaputraM cha sharairnijaghne || 20||

sa hastinevAbhihato gajendraH  pragRRihya bhallAnnishitAnniSha~NgAt |
AkarNapUrNaM cha dhanurvikRRiShya  vivyAdha bANairatha sUtaputram || 21||

athAsya bAhUrushirolalATaM  grIvAM rathA~NgAni parAvamardI |
sthitasya bANairyudhi nirbibheda  gANDIvamuktairashaniprakAshaiH || 22||

sa pArthamuktairvishikhaiH praNunno  gajo gajeneva jitastarasvI |
vihAya sa~NgrAmashiraH prayAto  vaikartanaH pANDavabANataptaH || 23||

\hrule

\medskip
                  50
\medskip

vaishampAyana uvAcha||

apayAte tu rAdheye duryodhanapurogamAH |
anIkena yathAsvena sharairArchChanta pANDavam || 1||

bahudhA tasya sainyasya vyUDhasyApatataH sharaiH |
abhiyAnIyamAj~nAya vairATiridamabravIt || 2||

AsthAya ruchiraM jiShNo rathaM sArathinA mayA |
katamadyAsyase.anIkamukto yAsyAmyahaM tvayA || 3||

arjuna uvAcha||

lohitAkShamariShTaM yaM vaiyAghramanupashyasi |
nIlAM patAkAmAshritya rathe tiShThantamuttara || 4||

kRRipasyaitadrathAnIkaM prApayasvaitadeva mAm |
etasya darshayiShyAmi shIghrAstraM dRRiDhadhanvinaH || 5||

kamaNDalurdhvaje yasya shAtakumbhamayaH shubhaH |
AchArya eSha vai droNaH sarvashastrabhRRitAM varaH || 6||

suprasannamanA vIra kuruShvainaM pradakShiNam |
atraiva chAvirodhena eSha dharmaH sanAtanaH || 7||

yadi me prathamaM droNaH sharIre prahariShyati |
tato.asya prahariShyAmi nAsya kopo bhaviShyati || 8||

asyAvidUre tu dhanurdhvajAgre yasya dRRishyate |
AchAryasyaiSha putro vai ashvatthAmA mahArathaH || 9||

sadA mamaiSha mAnyashcha sarvashastrabhRRitAmapi |
etasya tvaM rathaM prApya nivartethAH punaH punaH || 10||

ya eSha tu rathAnIke suvarNakavachAvRRitaH |
senAgryeNa tRRitIyena vyavahAryeNa tiShThati || 11||

yasya nAgo dhvajAgre vai hemaketanasa.nshritaH |
dhRRitarAShTrAtmajaH shrImAneSha rAjA suyodhanaH || 12||

etasyAbhimukhaM vIra rathaM pararathArujaH |
prApayasvaiSha tejobhipramAthI yuddhadurmadaH || 13||

eSha droNasya shiShyANAM shIghrAstraH prathamo mataH |
etasya darshayiShyAmi shIghrAstraM vipulaM sharaiH || 14||

nAgakakShyA tu ruchirA dhvajAgre yasya tiShThati |
eSha vaikartanaH karNo viditaH pUrvameva te || 15||

etasya rathamAsthAya rAdheyasya durAtmanaH |
yatto bhavethAH sa~NgrAme spardhatyeSha mayA sadA || 16||

yastu nIlAnusAreNa pa~nchatAreNa ketunA |
hastAvApI bRRihaddhanvA rathe tiShThati vIryavAn || 17||

yasya tArArkachitro.asau rathe dhvajavaraH sthitaH |
yasyaitatpANDuraM ChatraM vimalaM mUrdhni tiShThati || 18||

mahato rathava.nshasya nAnAdhvajapatAkinaH |
balAhakAgre sUryo vA ya eSha pramukhe sthitaH || 19||

haimaM chandrArkasa~NkAshaM kavachaM yasya dRRishyate |
jAtarUpashirastrANastrAsayanniva me manaH || 20||

eSha shAntanavo bhIShmaH sarveShAM naH pitAmahaH |
rAjashriyAvabaddhastu duryodhanavashAnugaH || 21||

pashchAdeSha prayAtavyo na me vighnakaro bhavet |
etena yudhyamAnasya yattaH sa.nyachCha me hayAn || 22||

tato.abhyavahadavyagro vairATiH savyasAchinam |
yatrAtiShThatkRRipo rAjanyotsyamAno dhana~njayam || 23||

\hrule

\medskip
                  51
\medskip

vaishampAyana uvAcha||

tAnyanIkAnyadRRishyanta kurUNAmugradhanvinAm |
sa.nsarpanto yathA meghA gharmAnte mandamArutAH || 1||

abhyAshe vAjinastasthuH samArUDhAH prahAribhiH |
bhImarUpAshcha mAta~NgAstomarA~NkushachoditAH || 2||

tataH shakraH suragaNaiH samAruhya sudarshanam |
sahopAyAttadA rAjanvishvAshvimarutAM gaNaiH || 3||

taddevayakShagandharvamahoragasamAkulam |
shushubhe.abhravinirmuktaM grahairiva nabhastalam || 4||

astrANAM cha balaM teShAM mAnuSheShu prayujyatAm |
tachcha ghoraM mahadyuddhaM bhIShmArjunasamAgame || 5||

shataM shatasahasrANAM yatra sthUNA hiraNmayAH |
maNiratnamayAshchAnyAH prAsAdamupadhArayan || 6||

tatra kAmagamaM divyaM sarvaratnavibhUShitam |
vimAnaM devarAjasya shushubhe khecharaM tadA || 7||

tatra devAstrayastri.nshattiShThanti sahavAsavAH |
gandharvA rAkShasAH sarpAH pitarashcha maharShibhiH || 8||

tathA rAjA vasumanA balAkShaH supratardanaH |
aShTakashcha shibishchaiva yayAtirnahuSho gayaH || 9||

manuH kShupo raghurbhAnuH kRRishAshvaH sagaraH shalaH |
vimAne devarAjasya samadRRishyanta suprabhAH || 10||

agnerIshasya somasya varuNasya prajApateH |
tathA dhAturvidhAtushcha kuberasya yamasya cha || 11||

alambusograsenasya gandharvasya cha tumburoH |
yathAbhAgaM yathoddeshaM vimAnAni chakAshire || 12||

sarvadevanikAyAshcha siddhAshcha paramarShayaH |
arjunasya kurUNAM cha draShTuM yuddhamupAgatAH || 13||

divyAnAM tatra mAlyAnAM gandhaH puNyo.atha sarvashaH |
prasasAra vasantAgre vanAnAmiva puShpitAm || 14||

raktAraktAni devAnAM samadRRishyanta tiShThatAm |
AtapatrANi vAsA.nsi srajashcha vyajanAni cha || 15||

upashAmyadrajo bhaumaM sarvaM vyAptaM marIchibhiH |
divyAngandhAnupAdAya vAyuryodhAnasevata || 16||

prabhAsitamivAkAshaM chitrarUpamala~NkRRitam |
sampatadbhiH sthitaishchaiva nAnAratnAvabhAsitaiH || 17||

vimAnairvividhaishchitrairupAnItaiH surottamaiH || 17||

\hrule

\medskip
                  52
\medskip

vaishampAyana uvAcha||

etasminnantare tatra mahAvIryaparAkramaH |
AjagAma mahAsattvaH kRRipaH shastrabhRRitAM varaH || 1||

arjunaM prati sa.nyoddhuM yuddhArthI sa mahArathaH || 1||

tau rathau sUryasa~NkAshau yotsyamAnau mahAbalau |
shAradAviva jImUtau vyarochetAM vyavasthitau || 2||

pArtho.api vishrutaM loke gANDIvaM paramAyudham |
vikRRiShya chikShepa bahUnnArAchAnmarmabhedinaH || 3||

tAnaprAptA~nshitairbANairnArAchAnraktabhojanAn |
kRRipashchichCheda pArthasya shatasho.atha sahasrashaH || 4||

tataH pArthashcha sa~NkruddhashchitrAnmArgAnpradarshayan |
dishaH sa~nChAdayanbANaiH pradishashcha mahArathaH || 5||

ekachChAyamivAkAshaM prakurvansarvataH prabhuH |
prachChAdayadameyAtmA pArthaH sharashataiH kRRipam || 6||

sa sharairarpitaH kruddhaH shitairagnishikhopamaiH |
tUrNaM sharasahasreNa pArthamapratimaujasam || 7||

arpayitvA mahAtmAnaM nanAda samare kRRipaH || 7||

tataH kanakapu~NkhAgrairvIraH saMnataparvabhiH |
tvarangANDIvanirmuktairarjunastasya vAjinaH || 8||

chaturbhishchaturastIkShNairavidhyatparameShubhiH || 8||

te hayA nishitairviddhA jvaladbhiriva pannagaiH |
utpetuH sahasA sarve kRRipaH sthAnAdathAchyavat || 9||

chyutaM tu gautamaM sthAnAtsamIkShya kurunandanaH |
nAvidhyatparavIraghno rakShamANo.asya gauravam || 10||

sa tu labdhvA punaH sthAnaM gautamaH savyasAchinam |
vivyAdha dashabhirbANaistvaritaH ka~NkapatribhiH || 11||

tataH pArtho dhanustasya bhallena nishitena cha |
chichChedaikena bhUyashcha hastAchchApamathAharat || 12||

athAsya kavachaM bANairnishitairmarmabhedibhiH |
vyadhamanna cha pArtho.asya sharIramavapIDayat || 13||

tasya nirmuchyamAnasya kavachAtkAya Ababhau |
samaye muchyamAnasya sarpasyeva tanuryathA || 14||

Chinne dhanuShi pArthena so.anyadAdAya kArmukam |
chakAra gautamaH sajyaM tadadbhutamivAbhavat || 15||

sa tadapyasya kaunteyashchichCheda nataparvaNA |
evamanyAni chApAni bahUni kRRitahastavat || 16||

shAradvatasya chichCheda pANDavaH paravIrahA || 16||

sa ChinnadhanurAdAya atha shaktiM pratApavAn |
prAhiNotpANDuputrAya pradIptAmashanImiva || 17||

tAmarjunastadAyAntIM shaktiM hemavibhUShitAm |
viyadgatAM maholkAbhAM chichCheda dashabhiH sharaiH || 18||

sApataddashadhA ChinnA bhUmau pArthena dhImatA || 18||

yugamadhye tu bhallaistu tataH sa sadhanuH kRRipaH |
tamAshu nishitaiH pArthaM bibheda dashabhiH sharaiH || 19||

tataH pArtho mahAtejA vishikhAnagnitejasaH |
chikShepa samare kruddhastrayodasha shilAshitAn || 20||

athAsya yugamekena chaturbhishchaturo hayAn |
ShaShThena cha shiraH kAyAchChareNa rathasAratheH || 21||

tribhistriveNuM samare dvAbhyAmakShau mahAbalaH |
dvAdashena tu bhallena chakartAsya dhvajaM tathA || 22||

tato vajranikAshena phalgunaH prahasanniva |
trayodashenendrasamaH kRRipaM vakShasyatADayat || 23||

sa ChinnadhanvA viratho hatAshvo hatasArathiH |
gadApANiravaplutya tUrNaM chikShepa tAM gadAm || 24||

sA tu muktA gadA gurvI kRRipeNa supariShkRRitA |
arjunena sharairnunnA pratimArgamathAgamat || 25||

tato yodhAH parIpsantaH shAradvatamamarShaNam |
sarvataH samare pArthaM sharavarShairavAkiran || 26||

tato virATasya sutaH savyamAvRRitya vAjinaH |
yamakaM maNDalaM kRRitvA tAnyodhAnpratyavArayat || 27||

tataH kRRipamupAdAya virathaM te nararShabhAH |
apAjahrurmahAvegAH kuntIputrAddhana~njayAt || 28||

\hrule

\medskip
                  53
\medskip

arjuna uvAcha||

yatraiShA kA~nchanI vedI pradIptAgnishikhopamA |
uchChritA kA~nchane daNDe patAkAbhirala~NkRRitA || 1||

tatra mAM vaha bhadraM te droNAnIkAya mAriSha || 1||

ashvAH shoNAH prakAshante bRRihantashchAruvAhinaH |
snigdhavidrumasa~NkAshAstAmrAsyAH priyadarshanAH || 2||

yuktA rathavare yasya sarvashikShAvishAradAH || 2||

dIrghabAhurmahAtejA balarUpasamanvitaH |
sarvalokeShu vikhyAto bhAradvAjaH pratApavAn || 3||

buddhyA tulyo hyushanasA bRRihaspatisamo naye |
vedAstathaiva chatvAro brahmacharyaM tathaiva cha || 4||

sasaMhArANi divyAni sarvANyastrANi mAriSha |
dhanurvedashcha kArtsnyena yasminnityaM pratiShThitaH || 5||

kShamA damashcha satyaM cha AnRRisha.nsyamathArjavam |
ete chAnye cha bahavo guNA yasmindvijottame || 6||

tenAhaM yoddhumichChAmi mahAbhAgena sa.nyuge |
tasmAttvaM prApayAchAryaM kShipramuttara vAhaya || 7||

vaishampAyana uvAcha||

arjunenaivamuktastu vairATirhemabhUShitAn |
chodayAmAsa tAnashvAnbhAradvAjarathaM prati || 8||

tamApatantaM vegena pANDavaM rathinAM varam |
droNaH pratyudyayau pArthaM matto mattamiva dvipam || 9||

tataH prAdhmApayachCha~NkhaM bherIshataninAditam |
prachukShubhe balaM sarvamuddhUta iva sAgaraH || 10||

atha shoNAnsadashvA.nstAnha.nsavarNairmanojavaiH |
mishritAnsamare dRRiShTvA vyasmayanta raNe janAH || 11||

tau rathau vIryasampannau dRRiShTvA sa~NgrAmamUrdhani |
AchAryashiShyAvajitau kRRitavidyau manasvinau || 12||

samAshliShTau tadAnyonyaM droNapArthau mahAbalau |
dRRiShTvA prAkampata muhurbharatAnAM mahadbalam || 13||

harShayuktastathA pArthaH prahasanniva vIryavAn |
rathaM rathena droNasya samAsAdya mahArathaH || 14||

abhivAdya mahAbAhuH sAntvapUrvamidaM vachaH |
uvAcha shlakShNayA vAchA kaunteyaH paravIrahA || 15||

uShitAH sma vane vAsaM pratikarma chikIrShavaH |
kopaM nArhasi naH kartuM sadA samaradurjaya || 16||

ahaM tu prahRRite pUrvaM prahariShyAmi te.anagha |
iti me vartate buddhistadbhavAnkartumarhati || 17||

tato.asmai prAhiNoddroNaH sharAnadhikavi.nshatim |
aprAptA.nshchaiva tAnpArthashchichCheda kRRitahastavat || 18||

tataH sharasahasreNa rathaM pArthasya vIryavAn |
avAkirattato droNaH shIghramastraM vidarshayan || 19||

evaM pravavRRite yuddhaM bhAradvAjakirITinoH |
samaM vimu~nchatoH sa~Nkhye vishikhAndIptatejasaH || 20||

tAvubhau khyAtakarmANAvubhau vAyusamau jave |
ubhau divyAstraviduShAvubhAvuttamatejasau || 21||

kShipantau sharajAlAni mohayAmAsaturnRRipAn || 21||

vyasmayanta tato yodhAH sarve tatra samAgatAH |
sharAnvisRRijatostUrNaM sAdhu sAdhviti pUjayan || 22||

droNaM hi samare ko.anyo yoddhumarhati phalgunAt |
raudraH kShatriyadharmo.ayaM guruNA yadayudhyata || 23||

ityabruva~njanAstatra sa~NgrAmashirasi sthitAH || 23||

vIrau tAvapi sa.nrabdhau saMnikRRiShTau mahArathau |
ChAdayetAM sharavrAtairanyonyamaparAjitau || 24||

visphArya sumahachchApaM hemapRRiShThaM durAsadam |
sa.nrabdho.atha bharadvAjaH phalgunaM pratyayudhyata || 25||

sa sAyakamayairjAlairarjunasya rathaM prati |
bhAnumadbhiH shilAdhautairbhAnoH prachChAdayatprabhAm || 26||

pArthaM cha sa mahAbAhurmahAvegairmahArathaH |
vivyAdha nishitairbANairmegho vRRiShTyeva parvatam || 27||

tathaiva divyaM gANDIvaM dhanurAdAya pANDavaH |
shatrughnaM vegavaddhRRiShTo bhArasAdhanamuttamam || 28||

visasarja sharA.nshchitrAnsuvarNavikRRitAnbahUn || 28||

nAshaya~nsharavarShANi bhAradvAjasya vIryavAn |
tUrNaM chApavinirmuktaistadadbhutamivAbhavat || 29||

sa rathena charanpArthaH prekShaNIyo dhana~njayaH |
yugapaddikShu sarvAsu sarvashastrANyadarshayat || 30||

ekachChAyamivAkAshaM bANaishchakre samantataH |
nAdRRishyata tadA droNo nIhAreNeva sa.nvRRitaH || 31||

tasyAbhavattadA rUpaM sa.nvRRitasya sharottamaiH |
jAjvalyamAnasya yathA parvatasyeva sarvataH || 32||

dRRiShTvA tu pArthasya raNe sharaiH svarathamAvRRitam |
sa visphArya dhanushchitraM meghastanitanisvanam || 33||

agnichakropamaM ghoraM vikarShanparamAyudham |
vyashAtayachCharA.nstA.nstu droNaH samitishobhanaH || 34||

mahAnabhUttataH shabdo va.nshAnAmiva dahyatAm || 34||

jAmbUnadamayaiH pu~NkhaishchitrachApavarAtigaiH |
prAchChAdayadameyAtmA dishaH sUryasya cha prabhAm || 35||

tataH kanakapu~NkhAnAM sharANAM nataparvaNAm |
viyachcharANAM viyati dRRishyante bahushaH prajAH || 36||

droNasya pu~NkhasaktAshcha prabhavantaH sharAsanAt |
eko dIrgha ivAdRRishyadAkAshe saMhataH sharaH || 37||

evaM tau svarNavikRRitAnvimu~nchantau mahAsharAn |
AkAshaM sa.nvRRitaM vIrAvulkAbhiriva chakratuH || 38||

sharAstayoshcha vibabhuH ka~NkabarhiNavAsasaH |
pa~NktyaH sharadi khasthAnAM ha.nsAnAM charatAmiva || 39||

yuddhaM samabhavattatra susa.nrabdhaM mahAtmanoH |
droNapANDavayorghoraM vRRitravAsavayoriva || 40||

tau gajAviva chAsAdya viShANAgraiH parasparam |
sharaiH pUrNAyatotsRRiShTairanyonyamabhijaghnatuH || 41||

tau vyavAharatAM shUrau sa.nrabdhau raNashobhinau |
udIrayantau samare divyAnyastrANi bhAgashaH || 42||

atha tvAchAryamukhyena sharAnsRRiShTA~nshilAshitAn |
nyavArayachChitairbANairarjuno jayatAM varaH || 43||

darshayannaindrirAtmAnamugramugraparAkramaH |
iShubhistUrNamAkAshaM bahubhishcha samAvRRiNot || 44||

jighA.nsantaM naravyAghramarjunaM tigmatejasam |
AchAryamukhyaH samare droNaH shastrabhRRitAM varaH || 45||

arjunena sahAkrIDachCharaiH saMnataparvabhiH || 45||

divyAnyastrANi mu~nchantaM bhAradvAjaM mahAraNe |
astrairastrANi sa.nvArya phalgunaH samayodhayat || 46||

tayorAsItsamprahAraH kruddhayornarasiMhayoH |
amarShiNostadAnyonyaM devadAnavayoriva || 47||

aindraM vAyavyamAgneyamastramastreNa pANDavaH |
droNena muktaM muktaM tu grasate sma punaH punaH || 48||

evaM shUrau maheShvAsau visRRijantau shitA~nsharAn |
ekachChAyaM chakratustAvAkAshaM sharavRRiShTibhiH || 49||

tato.arjunena muktAnAM patatAM cha sharIriShu |
parvateShviva vajrANAM sharANAM shrUyate svanaH || 50||

tato nAgA rathAshchaiva sAdinashcha vishAM pate |
shoNitAktA vyadRRishyanta puShpitA iva ki.nshukAH || 51||

bAhubhishcha sakeyUrairvichitraishcha mahArathaiH |
suvarNachitraiH kavachairdhvajaishcha vinipAtitaiH || 52||

yodhaishcha nihataistatra pArthabANaprapIDitaiH |
balamAsItsamudbhrAntaM droNArjunasamAgame || 53||

vidhunvAnau tu tau vIrau dhanuShI bhArasAdhane |
AchChAdayetAmanyonyaM titakShantau raNeShubhiH || 54||

athAntarikShe nAdo.abhUddroNaM tatra prasha.nsatAm |
duShkaraM kRRitavAndroNo yadarjunamayodhayat || 55||

pramAthinaM mahAvIryaM dRRiDhamuShTiM durAsadam |
jetAraM devadaityAnAM sarpANAM cha mahAratham || 56||

avishramaM cha shikShAM cha lAghavaM dUrapAtitAm |
pArthasya samare dRRiShTvA droNasyAbhUchcha vismayaH || 57||

atha gANDIvamudyamya divyaM dhanuramarShaNaH |
vichakarSha raNe pArtho bAhubhyAM bharatarShabha || 58||

tasya bANamayaM varShaM shalabhAnAmivAyatam |
na cha bANAntare vAyurasya shaknoti sarpitum || 59||

anishaM sa.ndadhAnasya sharAnutsRRijatastadA |
dadRRishe nAntaraM ki~nchitpArthasyAdadato.api cha || 60||

tathA shIghrAstrayuddhe tu vartamAne sudAruNe |
shIghrAchChIghrataraM pArthaH sharAnanyAnudIrayat || 61||

tataH shatasahasrANi sharANAM nataparvaNAm |
yugapatprApata.nstatra droNasya rathamantikAt || 62||

avakIryamANe droNe tu sharairgANDIvadhanvanA |
hAhAkAro mahAnAsItsainyAnAM bharatarShabha || 63||

pANDavasya tu shIghrAstraM maghavAnsamapUjayat |
gandharvApsarasashchaiva ye cha tatra samAgatAH || 64||

tato vRRindena mahatA rathAnAM rathayUthapaH |
AchAryaputraH sahasA pANDavaM pratyavArayat || 65||

ashvatthAmA tu tatkarma hRRidayena mahAtmanaH |
pUjayAmAsa pArthasya kopaM chAsyAkarodbhRRisham || 66||

sa manyuvashamApannaH pArthamabhyadravadraNe |
kira~nsharasahasrANi parjanya iva vRRiShTimAn || 67||

AvRRitya tu mahAbAhuryato drauNistato hayAn |
antaraM pradadau pArtho droNasya vyapasarpitum || 68||

sa tu labdhvAntaraM tUrNamapAyAjjavanairhayaiH |
ChinnavarmadhvajaH shUro nikRRittaH parameShubhiH || 69||

\hrule

\medskip
                  54
\medskip

vaishampAyana uvAcha||

taM pArthaH pratijagrAha vAyuvegamivoddhatam |
sharajAlena mahatA varShamANamivAmbudam || 1||

tayordevAsurasamaH saMnipAto mahAnabhUt |
kiratoH sharajAlAni vRRitravAsavayoriva || 2||

na sma sUryastadA bhAti na cha vAti samIraNaH |
sharagADhe kRRite vyomni ChAyAbhUte samantataH || 3||

mahA.nshchaTachaTAshabdo yodhayorhanyamAnayoH |
dahyatAmiva veNUnAmAsItparapura~njaya || 4||

hayAnasyArjunaH sarvAnkRRitavAnalpajIvitAn |
sa rAjanna prajAnAti dishaM kA~nchana mohitaH || 5||

tato drauNirmahAvIryaH pArthasya vichariShyataH |
vivaraM sUkShmamAlokya jyAM chichCheda kShureNa ha || 6||

tadasyApUjayandevAH karma dRRiShTvAtimAnuSham || 6||

tato drauNirdhanUMShyaShTau vyapakramya nararShabham |
punarabhyAhanatpArthaM hRRidaye ka~NkapatribhiH || 7||

tataH pArtho mahAbAhuH prahasya svanavattadA |
yojayAmAsa navayA maurvyA gANDIvamojasA || 8||

tato.ardhachandramAvRRitya tena pArthaH samAgamat |
vAraNeneva mattena matto vAraNayUthapaH || 9||

tataH pravavRRite yuddhaM pRRithivyAmekavIrayoH |
raNamadhye dvayoreva sumahallomaharShaNam || 10||

tau vIrau kuravaH sarve dadRRishurvismayAnvitAH |
yudhyamAnau mahAtmAnau yUthapAviva sa~Ngatau || 11||

tau samAjaghnaturvIrAvanyonyaM puruSharShabhau |
sharairAshIviShAkArairjvaladbhiriva pannagaiH || 12||

akShayyAviShudhI divyau pANDavasya mahAtmanaH |
tena pArtho raNe shUrastasthau giririvAchalaH || 13||

ashvatthAmnaH punarbANAH kShipramabhyasyato raNe |
jagmuH parikShayaM shIghramabhUttenAdhiko.arjunaH || 14||

tataH karNo mahachchApaM vikRRiShyAbhyadhikaM ruShA |
avAkShipattataH shabdo hAhAkAro mahAnabhUt || 15||

tatra chakShurdadhe pArtho yatra visphAryate dhanuH |
dadarsha tatra rAdheyaM tasya kopo.atyavIvRRidhat || 16||

sa roShavashamApannaH karNameva jighA.nsayA |
avaikShata vivRRittAbhyAM netrAbhyAM kurupu~NgavaH || 17||

tathA tu vimukhe pArthe droNaputrasya sAyakAn |
tvaritAH puruShA rAjannupAjahruH sahasrashaH || 18||

utsRRijya cha mahAbAhurdroNaputraM dhana~njayaH |
abhidudrAva sahasA karNameva sapatnajit || 19||

tamabhidrutya kaunteyaH krodhasa.nraktalochanaH |
kAmayandvairathe yuddhamidaM vachanamabravIt || 20||

\hrule

\medskip
                  55
\medskip

arjuna uvAcha||

karNa yatte sabhAmadhye bahu vAchA vikatthitam |
na me yudhi samo.astIti tadidaM pratyupasthitam || 1||

avochaH paruShA vAcho dharmamutsRRijya kevalam |
idaM tu duShkaraM manye yadidaM te chikIrShitam || 2||

yattvayA kathitaM pUrvaM mAmanAsAdya ki~nchana |
tadadya kuru rAdheya kurumadhye mayA saha || 3||

yatsabhAyAM sma pA~nchAlIM klishyamAnAM durAtmabhiH |
dRRiShTavAnasi tasyAdya phalamApnuhi kevalam || 4||

dharmapAshanibaddhena yanmayA marShitaM purA |
tasya rAdheya kopasya vijayaM pashya me mRRidhe || 5||

ehi karNa mayA sArdhaM pratipadyasva sa~Ngaram |
prekShakAH kuravaH sarve bhavantu sahasainikAH || 6||

karNa uvAcha||

bravIShi vAchA yatpArtha karmaNA tatsamAchara |
atishete hi vai vAchaM karmeti prathitaM bhuvi || 7||

yattvayA marShitaM pUrvaM tadashaktena marShitam |
iti gRRihNAmi tatpArtha tava dRRiShTvAparAkramam || 8||

dharmapAshanibaddhena yadi te marShitaM purA |
tathaiva baddhamAtmAnamabaddhamiva manyase || 9||

yadi tAvadvane vAso yathoktashcharitastvayA |
tattvaM dharmArthavitkliShTaH samayaM bhettumichChasi || 10||

yadi shakraH svayaM pArtha yudhyate tava kAraNAt |
tathApi na vyathA kAchinmama syAdvikramiShyataH || 11||

ayaM kaunteya kAmaste nachirAtsamupasthitaH |
yotsyase tvaM mayA sArdhamadya drakShyasi me balam || 12||

arjuna uvAcha||

idAnImeva tAvattvamapayAto raNAnmama |
tena jIvasi rAdheya nihatastvanujastava || 13||

bhrAtaraM ghAtayitvA cha tyaktvA raNashirashcha kaH |
tvadanyaH puruShaH satsu brUyAdevaM vyavasthitaH || 14||

vaishampAyana uvAcha||

iti karNaM bruvanneva bIbhatsuraparAjitaH |
abhyayAdvisRRijanbANAnkAyAvaraNabhedinaH || 15||

pratijagrAha tAnkarNaH sharAnagnishikhopamAn |
sharavarSheNa mahatA varShamANa ivAmbudaH || 16||

utpetuH sharajAlAni ghorarUpANi sarvashaH |
avidhyadashvAnbAhvoshcha hastAvApaM pRRithakpRRithak || 17||

so.amRRiShyamANaH karNasya niSha~NgasyAvalambanam |
chichCheda nishitAgreNa shareNa nataparvaNA || 18||

upAsa~NgAdupAdAya karNo bANAnathAparAn |
vivyAdha pANDavaM haste tasya muShTirashIryata || 19||

tataH pArtho mahAbAhuH karNasya dhanurachChinat |
sa shaktiM prAhiNottasmai tAM pArtho vyadhamachCharaiH || 20||

tato.abhipeturbahavo rAdheyasya padAnugAH |
tA.nshcha gANDIvanirmuktaiH prAhiNodyamasAdanam || 21||

tato.asyAshvA~nsharaistIkShNairbIbhatsurbhArasAdhanaiH |
AkarNamuktairabhyaghna.nste hatAH prApatanbhuvi || 22||

athApareNa bANena jvalitena mahAbhujaH |
vivyAdha karNaM kaunteyastIkShNenorasi vIryavAn || 23||

tasya bhittvA tanutrANaM kAyamabhyapatachCharaH |
tataH sa tamasAviShTo na sma ki~nchitprajaj~nivAn || 24||

sa gADhavedano hitvA raNaM prAyAduda~NmukhaH |
tato.arjuna upAkroshaduttarashcha mahArathaH || 25||

\hrule

\medskip
                  56
\medskip

vaishampAyana uvAcha||

tato vaikartanaM jitvA pArtho vairATimabravIt |
etanmAM prApayAnIkaM yatra tAlo hiraNmayaH || 1||

atra shAntanavo bhIShmo rathe.asmAkaM pitAmahaH |
kA~NkShamANo mayA yuddhaM tiShThatyamaradarshanaH || 2||

AdAsyAmyahametasya dhanurjyAmapi chAhave || 2||

asyantaM divyamastraM mAM chitramadya nishAmaya |
shatahradAmivAyAntIM stanayitnorivAmbare || 3||

suvarNapRRiShThaM gANDIvaM drakShyanti kuravo mama |
dakShiNenAtha vAmena katareNa svidasyati || 4||

iti mAM sa~NgatAH sarve tarkayiShyanti shatravaH || 4||

shoNitodAM rathAvartAM nAganakrAM duratyayAm |
nadIM prasyandayiShyAmi paralokapravAhinIm || 5||

pANipAdashiraHpRRiShThabAhushAkhAnirantaram |
vanaM kurUNAM ChetsyAmi bhallaiH saMnataparvabhiH || 6||

jayataH kauravIM senAmekasya mama dhanvinaH |
shataM mArgA bhaviShyanti pAvakasyeva kAnane || 7||

mayA chakramivAviddhaM sainyaM drakShyasi kevalam || 7||

asambhrAnto rathe tiShTha sameShu viShameShu cha |
divamAvRRitya tiShThantaM giriM bhetsyAmi dhAribhiH || 8||

ahamindrasya vachanAtsa~NgrAme.abhyahanaM purA |
paulomAnkAlakha~njA.nshcha sahasrANi shatAni cha || 9||

ahamindrAddRRiDhAM muShTiM brahmaNaH kRRitahastatAm |
pragADhaM tumulaM chitramatividdhaM prajApateH || 10||

ahaM pAre samudrasya hiraNyapuramArujam |
jitvA ShaShTisahasrANi rathinAmugradhanvinAm || 11||

dhvajavRRikShaM pattitRRiNaM rathasiMhagaNAyutam |
vanamAdIpayiShyAmi kurUNAmastratejasA || 12||

tAnahaM rathanIDebhyaH sharaiH saMnataparvabhiH |
ekaH sa~NkAlayiShyAmi vajrapANirivAsurAn || 13||

raudraM rudrAdahaM hyastraM vAruNaM varuNAdapi |
astramAgneyamagneshcha vAyavyaM mAtarishvanaH || 14||

vajrAdIni tathAstrANi shakrAdahamavAptavAn || 14||

dhArtarAShTravanaM ghoraM narasiMhAbhirakShitam |
ahamutpATayiShyAmi vairATe vyetu te bhayam || 15||

evamAshvAsitastena vairATiH savyasAchinA |
vyagAhata rathAnIkaM bhImaM bhIShmasya dhImataH || 16||

tamAyAntaM mahAbAhuM jigIShantaM raNe parAn |
abhyavArayadavyagraH krUrakarmA dhana~njayam || 17||

taM chitramAlyAbharaNAH kRRitavidyA manasvinaH |
AgachChanbhImadhanvAnaM maurvIM paryasya bAhubhiH || 18||

duHshAsano vikarNashcha duHsaho.atha vivi.nshatiH |
Agatya bhImadhanvAnaM bIbhatsuM paryavArayan || 19||

duHshAsanastu bhallena viddhvA vairATimuttaram |
dvitIyenArjunaM vIraH pratyavidhyatstanAntare || 20||

tasya jiShNurupAvRRitya pRRithudhAreNa kArmukam |
chakarta gArdhrapatreNa jAtarUpapariShkRRitam || 21||

athainaM pa~nchabhiH pashchAtpratyavidhyatstanAntare |
so.apayAto raNaM hitvA pArthabANaprapIDitaH || 22||

taM vikarNaH sharaistIkShNairgArdhrapatrairajihmagaiH |
vivyAdha paravIraghnamarjunaM dhRRitarAShTrajaH || 23||

tatastamapi kaunteyaH shareNAnataparvaNA |
lalATe.abhyahanattUrNaM sa viddhaH prApatadrathAt || 24||

tataH pArthamabhidrutya duHsahaH savivi.nshatiH |
avAkirachCharaistIkShNaiH parIpsanbhrAtaraM raNe || 25||

tAvubhau gArdhrapatrAbhyAM nishitAbhyAM dhana~njayaH |
viddhvA yugapadavyagrastayorvAhAnasUdayat || 26||

tau hatAshvau vividdhA~Ngau dhRRitarAShTrAtmajAvubhau |
abhipatya rathairanyairapanItau padAnugaiH || 27||

sarvA dishashchAbhyapatadbIbhatsuraparAjitaH |
kirITamAlI kaunteyo labdhalakSho mahAbalaH || 28||

\hrule

\medskip
                  57
\medskip

vaishampAyana uvAcha||

atha sa~Ngamya sarve tu kauravANAM mahArathAH |
arjunaM sahitA yattAH pratyayudhyanta bhArata || 1||

sa sAyakamayairjAlaiH sarvatastAnmahArathAn |
prAchChAdayadameyAtmA nIhAra iva parvatAn || 2||

nadadbhishcha mahAnAgairheShamANaishcha vAjibhiH |
bherIsha~NkhaninAdaishcha sa shabdastumulo.abhavat || 3||

narAshvakAyAnnirbhidya lohAni kavachAni cha |
pArthasya sharajAlAni viniShpetuH sahasrashaH || 4||

tvaramANaH sharAnasyanpANDavaH sa babhau raNe |
madhya.ndinagato.archiShmA~nsharadIva divAkaraH || 5||

upaplavanta vitrastA rathebhyo rathinastadA |
sAdinashchAshvapRRiShThebhyo bhUmau chApi padAtayaH || 6||

sharaiH santADyamAnAnAM kavachAnAM mahAtmanAm |
tAmrarAjatalohAnAM prAdurAsInmahAsvanaH || 7||

ChannamAyodhanaM sarvaM sharIrairgatachetasAm |
gajAshvasAdibhistatra shitabANAttajIvitaiH || 8||

rathopasthAbhipatitairAstRRitA mAnavairmahI |
pranRRityadiva sa~NgrAme chApahasto dhana~njayaH || 9||

shrutvA gANDIvanirghoShaM visphUrjitamivAshaneH |
trastAni sarvabhUtAni vyagachChanta mahAhavAt || 10||

kuNDaloShNIShadhArINi jAtarUpasrajAni cha |
patitAni sma dRRishyante shirA.nsi raNamUrdhani || 11||

vishikhonmathitairgAtrairbAhubhishcha sakArmukaiH |
sahastAbharaNaishchAnyaiH prachChannA bhAti medinI || 12||

shirasAM pAtyamAnAnAmantarA nishitaiH sharaiH |
ashmavRRiShTirivAkAshAdabhavadbharatarShabha || 13||

darshayitvA tathAtmAnaM raudraM rudraparAkramaH |
avaruddhashcharanpArtho dashavarShANi trINi cha || 14||

krodhAgnimutsRRijadghoraM dhArtarAShTreShu pANDavaH || 14||

tasya taddahataH sainyaM dRRiShTvA chaiva parAkramam |
sarve shAntiparA yodhA dhArtarAShTrasya pashyataH || 15||

vitrAsayitvA tatsainyaM drAvayitvA mahArathAn |
arjuno jayatAM shreShThaH paryavartata bhArata || 16||

prAvartayannadIM ghorAM shoNitaughatara~NgiNIm |
asthishaivalasambAdhAM yugAnte kAlanirmitAm || 17||

sharachApaplavAM ghorAM mA.nsashoNitakardamAm |
mahArathamahAdvIpAM sha~NkhadundubhinisvanAm || 18||

chakAra mahatIM pArtho nadImuttarashoNitAm || 18||

AdadAnasya hi sharAnsandhAya cha vimu~nchataH |
vikarShatashcha gANDIvaM na ki~nchiddRRishyate.antaram || 19||

\hrule

\medskip
                  58
\medskip

vaishampAyana uvAcha||

atha duryodhanaH karNo duHshAsanavivi.nshatI |
droNashcha saha putreNa kRRipashchAtiratho raNe || 1||

punarIyuH susa.nrabdhA dhana~njayajighA.nsayA |
visphArayantashchApAni balavanti dRRiDhAni cha || 2||

tAnprakIrNapatAkena rathenAdityavarchasA |
pratyudyayau mahArAja samastAnvAnaradhvajaH || 3||

tataH kRRipashcha karNashcha droNashcha rathinAM varaH |
taM mahAstrairmahAvIryaM parivArya dhana~njayam || 4||

sharaughAnsamyagasyanto jImUtA iva vArShikAH |
vavarShuH sharavarShANi prapatantaM kirITinam || 5||

iShubhirbahubhistUrNaM samare lomavAhibhiH |
adUrAtparyavasthAya pUrayAmAsurAdRRitAH || 6||

tathAvakIrNasya hi tairdivyairastraiH samantataH |
na tasya dvya~Ngulamapi vivRRitaM samadRRishyata || 7||

tataH prahasya bIbhatsurdivyamaindraM mahArathaH |
astramAdityasa~NkAshaM gANDIve samayojayat || 8||

sa rashmibhirivAdityaH pratapansamare balI |
kirITamAlI kaunteyaH sarvAnprAchChAdayatkurUn || 9||

yathA balAhake vidyutpAvako vA shilochchaye |
tathA gANDIvamabhavadindrAyudhamivAtatam || 10||

yathA varShati parjanye vidyudvibhrAjate divi |
tathA dasha dishaH sarvAH patadgANDIvamAvRRiNot || 11||

trastAshcha rathinaH sarve babhUvustatra sarvashaH |
sarve shAntiparA bhUtvA svachittAni na lebhire || 12||

sa~NgrAmavimukhAH sarve yodhAste hatachetasaH || 12||

evaM sarvANi sainyAni bhagnAni bharatarShabha |
prAdravanta dishaH sarvA nirAshAni svajIvite || 13||

\hrule

\medskip
                  59
\medskip

vaishampAyana uvAcha||

tataH shAntanavo bhIShmo durAdharShaH pratApavAn |
vadhyamAneShu yodheShu dhana~njayamupAdravat || 1||

pragRRihya kArmukashreShThaM jAtarUpapariShkRRitam |
sharAnAdAya tIkShNAgrAnmarmabhedapramAthinaH || 2||

pANDureNAtapatreNa dhriyamANena mUrdhani |
shushubhe sa naravyAghro giriH sUryodaye yathA || 3||

pradhmAya sha~NkhaM gA~Ngeyo dhArtarAShTrAnpraharShayan |
pradakShiNamupAvRRitya bIbhatsuM samavArayat || 4||

tamudvIkShya tathAyAntaM kaunteyaH paravIrahA |
pratyagRRihNAtprahRRiShTAtmA dhArAdharamivAchalaH || 5||

tato bhIShmaH sharAnaShTau dhvaje pArthasya vIryavAn |
samaparyanmahAvegA~nshvasamAnAnivoragAn || 6||

te dhvajaM pANDuputrasya samAsAdya patatriNaH |
jvalantaH kapimAjaghnurdhvajAgranilayA.nshcha tAn || 7||

tato bhallena mahatA pRRithudhAreNa pANDavaH |
ChatraM chichCheda bhIShmasya tUrNaM tadapatadbhuvi || 8||

dhvajaM chaivAsya kaunteyaH sharairabhyahanaddRRiDham |
shIghrakRRidrathavAhA.nshcha tathobhau pArShNisArathI || 9||

tayostadabhavadyuddhaM tumulaM lomaharShaNam |
bhIShmasya saha pArthena balivAsavayoriva || 10||

bhallairbhallAH samAgamya bhIShmapANDavayoryudhi |
antarikShe vyarAjanta khadyotAH prAvRRiShIva hi || 11||

agnichakramivAviddhaM savyadakShiNamasyataH |
gANDIvamabhavadrAjanpArthasya sRRijataH sharAn || 12||

sa taiH sa~nChAdayAmAsa bhIShmaM sharashataiH shitaiH |
parvataM vAridhArAbhishChAdayanniva toyadaH || 13||

tAM sa velAmivoddhUtAM sharavRRiShTiM samutthitAm |
vyadhamatsAyakairbhIShmo arjunaM saMnivArayat || 14||

tatastAni nikRRittAni sharajAlAni bhAgashaH |
samare.abhivyashIryanta phalgunasya rathaM prati || 15||

tataH kanakapu~NkhAnAM sharavRRiShTiM samutthitAm |
pANDavasya rathAttUrNaM shalabhAnAmivAyatim || 16||

vyadhamattAM punastasya bhIShmaH sharashataiH shitaiH || 16||

tataste kuravaH sarve sAdhu sAdhviti chAbruvan |
duShkaraM kRRitavAnbhIShmo yadarjunamayodhayat || 17||

balavA.nstaruNo dakShaH kShiprakArI cha pANDavaH |
ko.anyaH samarthaH pArthasya vegaM dhArayituM raNe || 18||

RRite shAntanavAdbhIShmAtkRRiShNAdvA devakIsutAt |
AchAryapravarAdvApi bhAradvAjAnmahAbalAt || 19||

astrairastrANi sa.nvArya krIDataH puruSharShabhau |
chakShUMShi sarvabhUtAnAM mohayantau mahAbalau || 20||

prAjApatyaM tathaivaindramAgneyaM cha sudAruNam |
kauberaM vAruNaM chaiva yAmyaM vAyavyameva cha || 21||

prayu~njAnau mahAtmAnau samare tau vicheratuH || 21||

vismitAnyatha bhUtAni tau dRRiShTvA sa.nyuge tadA |
sAdhu pArtha mahAbAho sAdhu bhIShmeti chAbruvan || 22||

nedaM yuktaM manuShyeShu yo.ayaM sa.ndRRishyate mahAn |
mahAstrANAM samprayogaH samare bhIShmapArthayoH || 23||

evaM sarvAstraviduShorastrayuddhamavartata |
atha jiShNurupAvRRitya pRRithudhAreNa kArmukam || 24||

chakarta bhIShmasya tadA jAtarUpapariShkRRitam || 24||

nimeShAntaramAtreNa bhIShmo.anyatkArmukaM raNe |
samAdAya mahAbAhuH sajyaM chakre mahAbalaH || 25||

sharA.nshcha subahUnkruddho mumochAshu dhana~njaye || 25||

arjuno.api sharA.nshchitrAnbhIShmAya nishitAnbahUn |
chikShepa sumahAtejAstathA bhIShmashcha pANDave || 26||

tayordivyAstraviduShorasyatoranishaM sharAn |
na visheShastadA rAja.NllakShyate sma mahAtmanoH || 27||

athAvRRiNoddasha dishaH sharairatirathastadA |
kirITamAlI kaunteyaH shUraH shAntanavastathA || 28||

atIva pANDavo bhIShmaM bhIShmashchAtIva pANDavam |
babhUva tasminsa~NgrAme rAja.Nlloke tadadbhutam || 29||

pANDavena hatAH shUrA bhIShmasya ratharakShiNaH |
sherate sma tadA rAjankaunteyasyAbhito ratham || 30||

tato gANDIvanirmuktA niramitraM chikIrShavaH |
AgachChanpu~Nkhasa.nshliShTAH shvetavAhanapatriNaH || 31||

niShpatanto rathAttasya dhautA hairaNyavAsasaH |
AkAshe samadRRishyanta ha.nsAnAmiva pa~NktayaH || 32||

tasya taddivyamastraM hi pragADhaM chitramasyataH |
prekShante smAntarikShasthAH sarve devAH savAsavAH || 33||

taddRRiShTvA paramaprIto gandharvashchitramadbhutam |
shasha.nsa devarAjAya chitrasenaH pratApavAn || 34||

pashyemAnarinirdArAnsa.nsaktAniva gachChataH |
chitrarUpamidaM jiShNordivyamastramudIryataH || 35||

nedaM manuShyAH shraddadhyurna hIdaM teShu vidyate |
paurANAnAM mahAstrANAM vichitro.ayaM samAgamaH || 36||

madhya.ndinagataM sUryaM pratapantamivAmbare |
na shaknuvanti sainyAni pANDavaM prativIkShitum || 37||

ubhau vishrutakarmANAvubhau yuddhavishAradau |
ubhau sadRRishakarmANAvubhau yudhi durAsadau || 38||

ityukto devarAjastu pArthabhIShmasamAgamam |
pUjayAmAsa divyena puShpavarSheNa bhArata || 39||

tato bhIShmaH shAntanavo vAme pArshve samarpayat |
asyataH pratisandhAya vivRRitaM savyasAchinaH || 40||

tataH prahasya bIbhatsuH pRRithudhAreNa kArmukam |
nyakRRintadgArdhrapatreNa bhIShmasyAmitatejasaH || 41||

athainaM dashabhirbANaiH pratyavidhyatstanAntare |
yatamAnaM parAkrAntaM kuntIputro dhana~njayaH || 42||

sa pIDito mahAbAhurgRRihItvA rathakUbaram |
gA~Ngeyo yudhi durdharShastasthau dIrghamivAturaH || 43||

taM visa~nj~namapovAha sa.nyantA rathavAjinAm |
upadeshamanusmRRitya rakShamANo mahAratham || 44||

\hrule

\medskip
                  60
\medskip

vaishampAyana uvAcha||

bhIShme tu sa~NgrAmashiro vihAya  palAyamAne dhRRitarAShTraputraH |
uchChritya ketuM vinadanmahAtmA  svayaM vigRRihyArjunamAsasAda || 1||

sa bhImadhanvAnamudagravIryaM  dhana~njayaM shatrugaNe charantam |
AkarNapUrNAyatachoditena  bhallena vivyAdha lalATamadhye || 2||

sa tena bANena samarpitena  jAmbUnadAbhena susa.nshitena |
rarAja rAjanmahanIyakarmA  yathaikaparvA ruchiraikashRRi~NgaH || 3||

athAsya bANena vidAritasya  prAdurbabhUvAsRRigajasramuShNam |
sA tasya jAmbUnadapuShpachitrA  mAleva chitrAbhivirAjate sma || 4||

sa tena bANAbhihatastarasvI  duryodhanenoddhatamanyuvegaH |
sharAnupAdAya viShAgnikalpA nvivyAdha rAjAnamadInasattvaH || 5||

duryodhanashchApi tamugratejAH  pArthashcha duryodhanamekavIraH |
anyonyamAjau puruShapravIrau  samaM samAjaghnaturAjamIDhau || 6||

tataH prabhinnena mahAgajena  mahIdharAbhena punarvikarNaH |
rathaishchaturbhirgajapAdarakShaiH  kuntIsutaM jiShNumathAbhyadhAvat || 7||

tamApatantaM tvaritaM gajendraM  dhana~njayaH kumbhavibhAgamadhye |
AkarNapUrNena dRRiDhAyasena  bANena vivyAdha mahAjavena || 8||

pArthena sRRiShTaH sa tu gArdhrapatra  A pu~NkhadeshAtpravivesha nAgam |
vidArya shailapravaraprakAshaM  yathAshaniH parvatamindrasRRiShTaH || 9||

sharaprataptaH sa tu nAgarAjaH  pravepitA~Ngo vyathitAntarAtmA |
sa.nsIdamAno nipapAta mahyAM  vajrAhataM shRRi~NgamivAchalasya || 10||

nipAtite dantivare pRRithivyAM  trAsAdvikarNaH sahasAvatIrya |
tUrNaM padAnyaShTashatAni gatvA  vivi.nshateH syandanamAruroha || 11||

nihatya nAgaM tu shareNa tena  vajropamenAdrivarAmbudAbham |
tathAvidhenaiva shareNa pArtho  duryodhanaM vakShasi nirbibheda || 12||

tato gaje rAjani chaiva bhinne  bhagne vikarNe cha sapAdarakShe |
gANDIvamuktairvishikhaiH praNunnA ste yodhamukhyAH sahasApajagmuH || 13||

dRRiShTvaiva bANena hataM tu nAgaM  yodhA.nshcha sarvAndravato nishamya |
rathaM samAvRRitya kurupravIro  raNAtpradudrAva yato na pArthaH || 14||

taM bhImarUpaM tvaritaM dravantaM  duryodhanaM shatrusaho niSha~NgI |
prAkShveDayadyoddhumanAH kirITI  bANena viddhaM rudhiraM vamantam || 15||

arjuna uvAcha||

vihAya kIrtiM vipulaM yashashcha  yuddhAtparAvRRitya palAyase kim |
na te.adya tUryANi samAhatAni  yathAvadudyAnti gatasya yuddhe || 16||

yudhiShThirasyAsmi nideshakArI  pArthastRRitIyo yudhi cha sthiro.asmi |
tadarthamAvRRitya mukhaM prayachCha  narendravRRittaM smara dhArtarAShTra || 17||

moghaM tavedaM bhuvi nAmadheyaM  duryodhanetIha kRRitaM purastAt |
na hIha duryodhanatA tavAsti  palAyamAnasya raNaM vihAya || 18||

na te purastAdatha pRRiShThato vA  pashyAmi duryodhana rakShitAram |
paraihi yuddhena kurupravIra  prANAnpriyAnpANDavato.adya rakSha || 19||

\hrule

\medskip
                  61
\medskip

vaishampAyana uvAcha||

AhUyamAnastu sa tena sa~Nkhye  mahAmanA dhRRitarAShTrasya putraH |
nivartitastasya girA~Nkushena  gajo yathA matta ivA~Nkushena || 1||

so.amRRiShyamANo vachasAbhimRRiShTo  mahArathenAtirathastarasvI |
paryAvavartAtha rathena vIro  bhogI yathA pAdatalAbhimRRiShTaH || 2||

taM prekShya karNaH parivartamAnaM  nivartya sa.nstabhya cha viddhagAtraH |
duryodhanaM dakShiNato.abhyagachCha tpArthaM nRRivIro yudhi hemamAlI || 3||

bhIShmastataH shAntanavo nivRRitya  hiraNyakakShyA.nstvaraya.nstura~NgAn |
duryodhanaM pashchimato.abhyarakSha tpArthAnmahAbAhuradhijyadhanvA || 4||

droNaH kRRipashchaiva vivi.nshatishcha  duHshAsanashchaiva nivRRitya shIghram |
sarve purastAdvitateShuchApA  duryodhanArthaM tvaritAbhyupeyuH || 5||

sa tAnyanIkAni nivartamAnA nyAlokya pUrNaughanibhAni pArthaH |
ha.nso yathA meghamivApatantaM  dhana~njayaH pratyapatattarasvI || 6||

te sarvataH samparivArya pArtha mastrANi divyAni samAdadAnAH |
vavarShurabhyetya sharaiH samantA nmeghA yathA bhUdharamambuvegaiH || 7||

tato.astramastreNa nivArya teShAM  gANDIvadhanvA kurupu~NgavAnAm |
saMmohanaM shatrusaho.anyadastraM  prAdushchakAraindrirapAraNIyam || 8||

tato dishashchAnudisho vivRRitya  sharaiH sudhArairnishitaiH supu~NkhaiH |
gANDIvaghoSheNa manA.nsi teShAM  mahAbalaH pravyathayAM chakAra || 9||

tataH punarbhImaravaM pragRRihya  dorbhyAM mahAsha~NkhamudAraghoSham |
vyanAdayatsa pradisho dishaH khaM  bhuvaM cha pArtho dviShatAM nihantA || 10||

te sha~NkhanAdena kurupravIrAH  saMmohitAH pArthasamIritena |
utsRRijya chApAni durAsadAni  sarve tadA shAntiparA babhUvuH || 11||

tathA visa~nj~neShu pareShu pArthaH  smRRitvA tu vAkyAni tathottarAyAH |
niryAhi madhyAditi matsyaputra muvAcha yAvatkuravo visa~nj~nAH || 12||

AchArya shAradvatayoH sushukle  karNasya pItaM ruchiraM cha vastram |
drauNeshcha rAj~nashcha tathaiva nIle  vastre samAdatsva narapravIra || 13||

bhIShmasya sa~nj~nAM tu tathaiva manye  jAnAti me.astrapratighAtameShaH |
etasya vAhAnkuru savyatastva mevaM hi yAtavyamamUDhasa~nj~naiH || 14||

rashmInsamutsRRijya tato mahAtmA  rathAdavaplutya virATaputraH |
vastrANyupAdAya mahArathAnAM  tUrNaM punaH svaM rathamAruroha || 15||

tato.anvashAsachchaturaH sadashvA nputro virATasya hiraNyakakShyAn |
te tadvyatIyurdhvajinAmanIkaM  shvetA vahanto.arjunamAjimadhyAt || 16||

tathA tu yAntaM puruShapravIraM  bhIShmaH sharairabhyahanattarasvI |
sa chApi bhIShmasya hayAnnihatya  vivyAdha pArshve dashabhiH pRRiShatkaiH || 17||

tato.arjuno bhIShmamapAsya yuddhe  viddhvAsya yantAramariShTadhanvA |
tasthau vimukto rathavRRindamadhyA drAhuM vidAryeva sahasrarashmiH || 18||

labdhvA tu sa~nj~nAM cha kurupravIraH  pArthaM samIkShyAtha mahendrakalpam |
raNAdvimuktaM sthitamekamAjau  sa dhArtarAShTrastvarito babhAShe || 19||

ayaM kathaM svidbhavatAM vimukta staM vai prabadhnIta yathA na muchyet |
tamabravIchChAntanavaH prahasya  kva te gatA buddhirabhUtkva vIryam || 20||

shAntiM parAshvasya yathA sthito.abhU rutsRRijya bANA.nshcha dhanushcha chitram |
na tveva bIbhatsuralaM nRRisha.nsaM  kartuM na pApe.asya mano niviShTam || 21||

trailokyahetorna jahetsvadharmaM  tasmAnna sarve nihatA raNe.asmin |
kShipraM kurUnyAhi kurupravIra  vijitya gAshcha pratiyAtu pArthaH || 22||

duryodhanastasya tu tannishamya  pitAmahasyAtmahitaM vacho.atha |
atItakAmo yudhi so.atyamarShI  rAjA viniHshvasya babhUva tUShNIm || 23||

tadbhIShmavAkyaM hitamIkShya sarve  dhana~njayAgniM cha vivardhamAnam |
nivartanAyaiva mano nidadhyu rduryodhanaM te parirakShamANAH || 24||

tAnprasthitAnprItamanAH sa pArtho  dhana~njayaH prekShya kurupravIrAn |
AbhAShamANo.anuyayau muhUrtaM  sampUjaya.nstatra gurUnmahAtmA || 25||

pitAmahaM shAntanavaM sa vRRiddhaM  droNaM guruM cha pratipUjya mUrdhnA |
drauNiM kRRipaM chaiva gurU.nshcha sarvA ~nsharairvichitrairabhivAdya chaiva || 26||

duryodhanasyottamaratnachitraM  chichCheda pArtho mukuTaM shareNa |
Amantrya vIrA.nshcha tathaiva mAnyA ngANDIvaghoSheNa vinAdya lokAn || 27||

sa devadattaM sahasA vinAdya  vidArya vIro dviShatAM manA.nsi |
dhvajena sarvAnabhibhUya shatrU nsa hemajAlena virAjamAnaH || 28||

dRRiShTvA prayAtA.nstu kurUnkirITI  hRRiShTo.abravIttatra sa matsyaputram |
AvartayAshvAnpashavo jitAste  yAtAH pare yAhi puraM prahRRiShTaH || 29||

\hrule

\medskip
                  62
\medskip

vaishampAyana uvAcha||

tato vijitya sa~NgrAme kurUngovRRiShabhekShaNaH |
samAnayAmAsa tadA virATasya dhanaM mahat || 1||

gateShu cha prabhagneShu dhArtarAShTreShu sarvashaH |
vanAnniShkramya gahanAdbahavaH kurusainikAH || 2||

bhayAtsantrastamanasaH samAjagmustatastataH |
muktakeshA vyadRRishyanta sthitAH prA~njalayastadA || 3||

kShutpipAsAparishrAntA videshasthA vichetasaH |
UchuH praNamya sambhrAntAH pArtha kiM karavAma te || 4||

arjuna uvAcha||

svasti vrajata bhadraM vo na bhetavyaM katha~nchana |
nAhamArtA~njighA.nsAmi bhRRishamAshvAsayAmi vaH || 5||

vaishampAyana uvAcha||

tasya tAmabhayAM vAchaM shrutvA yodhAH samAgatAH |
AyuHkIrtiyashodAbhistamAshirbhiranandayan || 6||

tato nivRRittAH kuravaH prabhagnA vashamAsthitAH |
panthAnamupasa~Ngamya phalguno vAkyamabravIt || 7||

rAjaputra pratyavekSha samAnItAni sarvashaH |
gokulAni mahAbAho vIra gopAlakaiH saha || 8||

tato.aparAhNe yAsyAmo virATanagaraM prati |
AshvAsya pAyayitvA cha pariplAvya cha vAjinaH || 9||

gachChantu tvaritAshchaiva gopAlAH preShitAstvayA |
nagare priyamAkhyAtuM ghoShayantu cha te jayam || 10||

vaishampAyana uvAcha||

uttarastvaramANo.atha dUtAnAj~nApayattataH |
vachanAdarjunasyaiva AchakShadhvaM jayaM mama || 11||

\hrule

\medskip
              vaivAhikaparva
                  63
\medskip

vaishampAyana uvAcha||

avajitya dhanaM chApi virATo vAhinIpatiH |
prAvishannagaraM hRRiShTashchaturbhiH saha pANDavaiH || 1||

jitvA trigartAnsa~NgrAme gAshchaivAdAya kevalAH |
ashobhata mahArAjaH saha pArthaiH shriyA vRRitaH || 2||

tamAsanagataM vIraM suhRRidAM prItivardhanam |
upatasthuH prakRRitayaH samastA brAhmaNaiH saha || 3||

sabhAjitaH sasainyastu pratinandyAtha matsyarAT |
visarjayAmAsa tadA dvijA.nshcha prakRRitIstathA || 4||

tataH sa rAjA matsyAnAM virATo vAhinIpatiH |
uttaraM paripaprachCha kva yAta iti chAbravIt || 5||

Achakhyustasya saMhRRiShTAH striyaH kanyAshcha veshmani |
antaHpuracharAshchaiva kurubhirgodhanaM hRRitam || 6||

vijetumabhisa.nrabdha eka evAtisAhasAt |
bRRihannaDAsahAyashcha niryAtaH pRRithivI~njayaH || 7||

upayAtAnatirathAndroNaM shAntanavaM kRRipam |
karNaM duryodhanaM chaiva droNaputraM cha ShaDrathAn || 8||

rAjA virATo.atha bhRRishaM prataptaH  shrutvA sutaM hyekarathena yAtam |
bRRihannaDAsArathimAjivardhanaM  provAcha sarvAnatha mantrimukhyAn || 9||

sarvathA kuravaste hi ye chAnye vasudhAdhipAH |
trigartAnnirjitA~nshrutvA na sthAsyanti kadAchana || 10||

tasmAdgachChantu me yodhA balena mahatA vRRitAH |
uttarasya parIpsArthaM ye trigartairavikShatAH || 11||

hayA.nshcha nAgA.nshcha rathA.nshcha shIghraM  padAtisa~NghA.nshcha tataH pravIrAn |
prasthApayAmAsa sutasya heto rvichitrashastrAbharaNopapannAn || 12||

evaM sa rAjA matsyAnAM virATo.akShauhiNIpatiH |
vyAdideshAtha tAM kShipraM vAhinIM chatura~NgiNIm || 13||

kumAramAshu jAnIta yadi jIvati vA na vA |
yasya yantA gataH ShaNDho manye.ahaM na sa jIvati || 14||

tamabravIddharmarAjaH prahasya  virATamArtaM kurubhiH prataptam |
bRRihannaDA sArathishchennarendra  pare na neShyanti tavAdya gAstAH || 15||

sarvAnmahIpAnsahitAnkurU.nshcha  tathaiva devAsurayakShanAgAn |
alaM vijetuM samare sutaste  svanuShThitaH sArathinA hi tena || 16||

athottareNa prahitA dUtAste shIghragAminaH |
virATanagaraM prApya jayamAvedaya.nstadA || 17||

rAj~nastataH samAchakhyau mantrI vijayamuttamam |
parAjayaM kurUNAM chApyupAyAntaM tathottaram || 18||

sarvA vinirjitA gAvaH kuravashcha parAjitAH |
uttaraH saha sUtena kushalI cha parantapa || 19||

ka~Nka uvAcha||

diShTyA te nirjitA gAvaH kuravashcha parAjitAH |
diShTyA te jIvitaH putraH shrUyate pArthivarShabha || 20||

nAdbhutaM tveva manye.ahaM yatte putro.ajayatkurUn |
dhruva eva jayastasya yasya yantA bRRihannaDA || 21||

vaishampAyana uvAcha||

tato virATo nRRipatiH samprahRRiShTatanUruhaH |
shrutvA tu vijayaM tasya kumArasyAmitaujasaH || 22||

AchChAdayitvA dUtA.nstAnmantriNaH so.abhyachodayat || 22||

rAjamArgAH kriyantAM me patAkAbhirala~NkRRitAH |
puShpopahArairarchyantAM devatAshchApi sarvashaH || 23||

kumArA yodhamukhyAshcha gaNikAshcha svala~NkRRitAH |
vAditrANi cha sarvANi pratyudyAntu sutaM mama || 24||

ghaNTApaNavakaH shIghraM mattamAruhya vAraNam |
shRRi~NgATakeShu sarveShu AkhyAtu vijayaM mama || 25||

uttarA cha kumArIbhirbahvIbhirabhisa.nvRRitA |
shRRi~NgAraveShAbharaNA pratyudyAtu bRRihannaDAm || 26||

shrutvA tu tadvachanaM pArthivasya  sarve punaH svastikapANayashcha |
bheryashcha tUryANi cha vArijAshcha  veShaiH parArdhyaiH pramadAH shubhAshcha || 27||

tathaiva sUtAH saha mAgadhaishcha  nandIvAdyAH paNavAstUryavAdyAH |
purAdvirATasya mahAbalasya  pratyudyayuH putramanantavIryam || 28||

prasthApya senAM kanyAshcha gaNikAshcha svala~NkRRitAH |
matsyarAjo mahAprAj~naH prahRRiShTa idamabravIt || 29||

akShAnAhara sairandhri ka~Nka dyUtaM pravartatAm || 29||

taM tathA vAdinaM dRRiShTvA pANDavaH pratyabhAShata |
na devitavyaM hRRiShTena kitaveneti naH shrutam || 30||

na tvAmadya mudA yuktamahaM devitumutsahe |
priyaM tu te chikIrShAmi vartatAM yadi manyase || 31||

virATa uvAcha||

striyo gAvo hiraNyaM cha yachchAnyadvasu ki~nchana |
na me ki~nchittvayA rakShyamantareNApi devitum || 32||

ka~Nka uvAcha||

kiM te dyUtena rAjendra bahudoSheNa mAnada |
devane bahavo doShAstasmAttatparivarjayet || 33||

shrutaste yadi vA dRRiShTaH pANDavo vai yudhiShThiraH |
sa rAjyaM sumahatsphItaM bhrAtR^I.nshcha tridashopamAn || 34||

dyUte hAritavAnsarvaM tasmAddyUtaM na rochaye |
atha vA manyase rAjandIvyAva yadi rochate || 35||

vaishampAyana uvAcha||

pravartamAne dyUte tu matsyaH pANDavamabravIt |
pashya putreNa me yuddhe tAdRRishAH kuravo jitAH || 36||

tato.abravInmatsyarAjaM dharmaputro yudhiShThiraH |
bRRihannaDA yasya yantA kathaM sa na vijeShyati || 37||

ityuktaH kupito rAjA matsyaH pANDavamabravIt |
samaM putreNa me ShaNDhaM brahmabandho prasha.nsasi || 38||

vAchyAvAchyaM na jAnIShe nUnaM mAmavamanyase |
bhIShmadroNamukhAnsarvAnkasmAnna sa vijeShyati || 39||

vayasyatvAttu te brahmannaparAdhamimaM kShame |
nedRRishaM te punarvAchyaM yadi jIvitumichChasi || 40||

yudhiShThira uvAcha||

yatra droNastathA bhIShmo drauNirvaikartanaH kRRipaH |
duryodhanashcha rAjendra tathAnye cha mahArathAH || 41||

marudgaNaiH parivRRitaH sAkShAdapi shatakratuH |
ko.anyo bRRihannaDAyAstAnpratiyudhyeta sa~NgatAn || 42||

virATa uvAcha||

bahushaH pratiShiddho.asi na cha vAchaM niyachChasi |
niyantA chenna vidyeta na kashchiddharmamAcharet || 43||

vaishampAyana uvAcha||

tataH prakupito rAjA tamakSheNAhanadbhRRisham |
mukhe yudhiShThiraM kopAnnaivamityeva bhartsayan || 44||

balavatpratividdhasya nastaH shoNitamAgamat |
tadaprAptaM mahIM pArthaH pANibhyAM pratyagRRihNata || 45||

avaikShata cha dharmAtmA draupadIM pArshvataH sthitAm |
sA veda tamabhiprAyaM bhartushchittavashAnugA || 46||

pUrayitvA cha sauvarNaM pAtraM kA.nsyamaninditA |
tachChoNitaM pratyagRRihNAdyatprasusrAva pANDavAt || 47||

athottaraH shubhairgandhairmAlyaishcha vividhaistathA |
avakIryamANaH saMhRRiShTo nagaraM svairamAgamat || 48||

sabhAjyamAnaH pauraishcha strIbhirjAnapadaistathA |
AsAdya bhavanadvAraM pitre sa pratyahArayat || 49||

tato dvAHsthaH pravishyaiva virATamidamabravIt |
bRRihannaDAsahAyaste putro dvAryuttaraH sthitaH || 50||

tato hRRiShTo matsyarAjaH kShattAramidamabravIt |
praveshyatAmubhau tUrNaM darshanepsurahaM tayoH || 51||

kShattAraM kururAjastu shanaiH karNa upAjapat |
uttaraH pravishatveko na praveshyA bRRihannaDA || 52||

etasya hi mahAbAho vratametatsamAhitam |
yo mamA~Nge vraNaM kuryAchChoNitaM vApi darshayet || 53||

anyatra sa~NgrAmagatAnna sa jIvedasa.nshayam || 53||

na mRRiShyAdbhRRishasa~Nkruddho mAM dRRiShTvaiva sashoNitam |
virATamiha sAmAtyaM hanyAtsabalavAhanam || 54||

\hrule

\medskip
                  64
\medskip

vaishampAyana uvAcha||

tato rAj~naH suto jyeShThaH prAvishatpRRithivI~njayaH |
so.abhivAdya pituH pAdau dharmarAjamapashyata || 1||

sa taM rudhirasa.nsiktamanekAgramanAgasam |
bhUmAvAsInamekAnte sairandhryA samupasthitam || 2||

tataH paprachCha pitaraM tvaramANa ivottaraH |
kenAyaM tADito rAjankena pApamidaM kRRitam || 3||

virATa uvAcha||

mayAyaM tADito jihmo na chApyetAvadarhati |
prashasyamAne yaH shUre tvayi ShaNDhaM prasha.nsati || 4||

uttara uvAcha||

akAryaM te kRRitaM rAjankShiprameva prasAdyatAm |
mA tvA brahmaviShaM ghoraM samUlamapi nirdahet || 5||

vaishampAyana uvAcha||

sa putrasya vachaH shrutvA virATo rAShTravardhanaH |
kShamayAmAsa kaunteyaM bhasmachChannamivAnalam || 6||

kShamayantaM tu rAjAnaM pANDavaH pratyabhAShata |
chiraM kShAntamidaM rAjanna manyurvidyate mama || 7||

yadi hyetatpatedbhUmau rudhiraM mama nastataH |
sarAShTrastvaM mahArAja vinashyethA na sa.nshayaH || 8||

na dUShayAmi te rAjanyachcha hanyAdadUShakam |
balavantaM mahArAja kShipraM dAruNamApnuyAt || 9||

shoNite tu vyatikrAnte pravivesha bRRihannaDA |
abhivAdya virATaM cha ka~NkaM chApyupatiShThata || 10||

kShamayitvA tu kauravyaM raNAduttaramAgatam |
prashasha.nsa tato matsyaH shRRiNvataH savyasAchinaH || 11||

tvayA dAyAdavAnasmi kaikeyInandivardhana |
tvayA me sadRRishaH putro na bhUto na bhaviShyati || 12||

padaM padasahasreNa yashcharannAparAdhnuyAt |
tena karNena te tAta kathamAsItsamAgamaH || 13||

manuShyaloke sakale yasya tulyo na vidyate |
yaH samudra ivAkShobhyaH kAlAgniriva duHsahaH || 14||

tena bhIShmeNa te tAta kathamAsItsamAgamaH || 14||

AchAryo vRRiShNivIrANAM pANDavAnAM cha yo dvijaH |
sarvakShatrasya chAchAryaH sarvashastrabhRRitAM varaH || 15||

tena droNena te tAta kathamAsItsamAgamaH || 15||

AchAryaputro yaH shUraH sarvashastrabhRRitAmapi |
ashvatthAmeti vikhyAtaH kathaM tena samAgamaH || 16||

raNe yaM prekShya sIdanti hRRitasvA vaNijo yathA |
kRRipeNa tena te tAta kathamAsItsamAgamaH || 17||

parvataM yo.abhividhyeta rAjaputro maheShubhiH |
duryodhanena te tAta kathamAsItsamAgamaH || 18||

uttara uvAcha||

na mayA nirjitA gAvo na mayA nirjitAH pare |
kRRitaM tu karma tatsarvaM devaputreNa kenachit || 19||

sa hi bhItaM dravantaM mAM devaputro nyavArayat |
sa chAtiShThadrathopasthe vajrahastanibho yuvA || 20||

tena tA nirjitA gAvastena te kuravo jitAH |
tasya tatkarma vIrasya na mayA tAta tatkRRitam || 21||

sa hi shAradvataM droNaM droNaputraM cha vIryavAn |
sUtaputraM cha bhIShmaM cha chakAra vimukhA~nsharaiH || 22||

duryodhanaM cha samare sanAgamiva yUthapam |
prabhagnamabravIdbhItaM rAjaputraM mahAbalam || 23||

na hAstinapure trANaM tava pashyAmi ki~nchana |
vyAyAmena parIpsasva jIvitaM kauravAtmaja || 24||

na mokShyase palAya.nstvaM rAjanyuddhe manaH kuru |
pRRithivIM bhokShyase jitvA hato vA svargamApsyasi || 25||

sa nivRRitto naravyAghro mu~nchanvajranibhA~nsharAn |
sachivaiH sa.nvRRito rAjA rathe nAga iva shvasan || 26||

tatra me romaharSho.abhUdUrustambhashcha mAriSha |
yadabhraghanasa~NkAshamanIkaM vyadhamachCharaiH || 27||

tatpraNudya rathAnIkaM siMhasaMhanano yuvA |
kurU.nstAnprahasanrAjanvAsA.nsyapaharadbalI || 28||

ekena tena vIreNa ShaDrathAH parivAritAH |
shArdUleneva mattena mRRigAstRRiNacharA vane || 29||

virATa uvAcha||

kva sa vIro mahAbAhurdevaputro mahAyashAH |
yo me dhanamavAjaiShItkurubhirgrastamAhave || 30||

ichChAmi tamahaM draShTumarchituM cha mahAbalam |
yena me tvaM cha gAvashcha rakShitA devasUnunA || 31||

uttara uvAcha||

antardhAnaM gatastAta devaputraH pratApavAn |
sa tu shvo vA parashvo vA manye prAdurbhaviShyati || 32||

vaishampAyana uvAcha||

evamAkhyAyamAnaM tu ChannaM satreNa pANDavam |
vasantaM tatra nAj~nAsIdvirATaH pArthamarjunam || 33||

tataH pArtho.abhyanuj~nAto virATena mahAtmanA |
pradadau tAni vAsA.nsi virATaduhituH svayam || 34||

uttarA tu mahArhANi vividhAni tanUni cha |
pratigRRihyAbhavatprItA tAni vAsA.nsi bhAminI || 35||

mantrayitvA tu kaunteya uttareNa rahastadA |
itikartavyatAM sarvAM rAjanyatha yudhiShThire || 36||

tatastathA tadvyadadhAdyathAvatpuruSharShabha |
saha putreNa matsyasya prahRRiShTo bharatarShabhaH || 37||

\hrule

\medskip
                  65
\medskip

vaishampAyana uvAcha||

tatastRRitIye divase bhrAtaraH pa~ncha pANDavAH |
snAtAH shuklAmbaradharAH samaye charitavratAH || 1||

yudhiShThiraM puraskRRitya sarvAbharaNabhUShitAH |
abhipadmA yathA nAgA bhrAjamAnA mahArathAH || 2||

virATasya sabhAM gatvA bhUmipAlAsaneShvatha |
niSheduH pAvakaprakhyAH sarve dhiShNyeShvivAgnayaH || 3||

teShu tatropaviShTeShu virATaH pRRithivIpatiH |
AjagAma sabhAM kartuM rAjakAryANi sarvashaH || 4||

shrImataH pANDavAndRRiShTvA jvalataH pAvakAniva |
atha matsyo.abravItka~NkaM devarUpamavasthitam || 5||

marudgaNairupAsInaM tridashAnAmiveshvaram || 5||

sa kilAkShAtivApastvaM sabhAstAro mayA kRRitaH |
atha rAjAsane kasmAdupaviShTo.asyala~NkRRitaH || 6||

parihAsepsayA vAkyaM virATasya nishamya tat |
smayamAno.arjuno rAjannidaM vachanamabravIt || 7||

indrasyApyAsanaM rAjannayamAroDhumarhati |
brahmaNyaH shrutavA.nstyAgI yaj~nashIlo dRRiDhavrataH || 8||

ayaM kurUNAmRRiShabhaH kuntIputro yudhiShThiraH |
asya kIrtiH sthitA loke sUryasyevodyataH prabhA || 9||

sa.nsaranti dishaH sarvA yashaso.asya gabhastayaH |
uditasyeva sUryasya tejaso.anu gabhastayaH || 10||

enaM dasha sahasrANi ku~njarANAM tarasvinAm |
anvayuH pRRiShThato rAjanyAvadadhyAvasatkurUn || 11||

tri.nshadenaM sahasrANi rathAH kA~nchanamAlinaH |
sadashvairupasampannAH pRRiShThato.anuyayuH sadA || 12||

enamaShTashatAH sUtAH sumRRiShTamaNikuNDalAH |
astuvanmAgadhaiH sArdhaM purA shakramivarShayaH || 13||

enaM nityamupAsanta kuravaH ki~NkarA yathA |
sarve cha rAjanrAjAno dhaneshvaramivAmarAH || 14||

eSha sarvAnmahIpAlAnkaramAhArayattadA |
vaishyAniva mahArAja vivashAnsvavashAnapi || 15||

aShTAshItisahasrANi snAtakAnAM mahAtmanAm |
upajIvanti rAjAnamenaM sucharitavratam || 16||

eSha vRRiddhAnanAthA.nshcha vya~NgAnpa~NgU.nshcha mAnavAn |
putravatpAlayAmAsa prajA dharmeNa chAbhibho || 17||

eSha dharme dame chaiva krodhe chApi yatavrataH |
mahAprasAdo brahmaNyaH satyavAdI cha pArthivaH || 18||

shrIpratApena chaitasya tapyate sa suyodhanaH |
sagaNaH saha karNena saubalenApi vA vibhuH || 19||

na shakyante hyasya guNAH prasa~NkhyAtuM nareshvara |
eSha dharmaparo nityamAnRRisha.nsyashcha pANDavaH || 20||

eva.nyukto mahArAjaH pANDavaH pArthivarShabhaH |
kathaM nArhati rAjArhamAsanaM pRRithivIpatiH || 21||

\hrule

\medskip
                  66
\medskip

virATa uvAcha||

yadyeSha rAjA kauravyaH kuntIputro yudhiShThiraH |
katamo.asyArjuno bhrAtA bhImashcha katamo balI || 1||

nakulaH sahadevo vA draupadI vA yashasvinI |
yadA dyUte jitAH pArthA na prAj~nAyanta te kvachit || 2||

arjuna uvAcha||

ya eSha ballavo brUte sUdastava narAdhipa |
eSha bhImo mahAbAhurbhImavegaparAkramaH || 3||

eSha krodhavashAnhatvA parvate gandhamAdane |
saugandhikAni divyAni kRRiShNArthe samupAharat || 4||

gandharva eSha vai hantA kIchakAnAM durAtmanAm |
vyAghrAnRRikShAnvarAhA.nshcha hatavAnstrIpure tava || 5||

yashchAsIdashvabandhaste nakulo.ayaM parantapaH |
gosa~NkhyaH sahadevashcha mAdrIputrau mahArathau || 6||

shRRi~NgAraveShAbharaNau rUpavantau yashasvinau |
nAnArathasahasrANAM samarthau puruSharShabhau || 7||

eShA padmapalAshAkShI sumadhyA chAruhAsinI |
sairandhrI draupadI rAjanyatkRRite kIchakA hatAH || 8||

arjuno.ahaM mahArAja vyaktaM te shrotramAgataH |
bhImAdavarajaH pArtho yamAbhyAM chApi pUrvajaH || 9||

uShitAH sma mahArAja sukhaM tava niveshane |
aj~nAtavAsamuShitA garbhavAsa iva prajAH || 10||

vaishampAyana uvAcha||

yadArjunena te vIrAH kathitAH pa~ncha pANDavAH |
tadArjunasya vairATiH kathayAmAsa vikramam || 11||

ayaM sa dviShatAM madhye mRRigANAmiva kesarI |
acharadrathavRRindeShu nighna.nsteShAM varAnvarAn || 12||

anena viddho mAta~Ngo mahAnekeShuNA hataH |
hiraNyakakShyaH sa~NgrAme dantAbhyAmagamanmahIm || 13||

anena vijitA gAvo jitAshcha kuravo yudhi |
asya sha~NkhapraNAdena karNau me badhirIkRRitau || 14||

tasya tadvachanaM shrutvA matsyarAjaH pratApavAn |
uttaraM pratyuvAchedamabhipanno yudhiShThire || 15||

prasAdanaM pANDavasya prAptakAlaM hi rochaye |
uttarAM cha prayachChAmi pArthAya yadi te matam || 16||

uttara uvAcha||

archyAH pUjyAshcha mAnyAshcha prAptakAlaM cha me matam |
pUjyantAM pUjanArhAshcha mahAbhAgAshcha pANDavAH || 17||

virATa uvAcha||

ahaM khalvapi sa~NgrAme shatrUNAM vashamAgataH |
mokShito bhImasenena gAvashcha vijitAstathA || 18||

eteShAM bAhuvIryeNa yadasmAkaM jayo mRRidhe |
vayaM sarve sahAmAtyAH kuntIputraM yudhiShThiram || 19||

prasAdayAmo bhadraM te sAnujaM pANDavarShabham || 19||

yadasmAbhirajAnadbhiH ki~nchidukto narAdhipaH |
kShantumarhati tatsarvaM dharmAtmA hyeSha pANDavaH || 20||

vaishampAyana uvAcha||

tato virATaH paramAbhituShTaH  sametya rAj~nA samayaM chakAra |
rAjyaM cha sarvaM visasarja tasmai  sadaNDakoshaM sapuraM mahAtmA || 21||

pANDavA.nshcha tataH sarvAnmatsyarAjaH pratApavAn |
dhana~njayaM puraskRRitya diShTyA diShTyeti chAbravIt || 22||

samupAghrAya mUrdhAnaM sa.nshliShya cha punaH punaH |
yudhiShThiraM cha bhImaM cha mAdrIputrau cha pANDavau || 23||

nAtRRipyaddarshane teShAM virATo vAhinIpatiH |
samprIyamANo rAjAnaM yudhiShThiramathAbravIt || 24||

diShTyA bhavantaH samprAptAH sarve kushalino vanAt |
diShTyA cha pAritaM kRRichChramaj~nAtaM vai durAtmabhiH || 25||

idaM cha rAjyaM naH pArthA yachchAnyadvasu ki~nchana |
pratigRRihNantu tatsarvaM kaunteyA avisha~NkayA || 26||

uttarAM pratigRRihNAtu savyasAchI dhana~njayaH |
ayaM hyaupayiko bhartA tasyAH puruShasattamaH || 27||

evamukto dharmarAjaH pArthamaikShaddhana~njayam |
IkShitashchArjuno bhrAtrA matsyaM vachanamabravIt || 28||

pratigRRihNAmyahaM rAjansnuShAM duhitaraM tava |
yuktashchAvAM hi sambandho matsyabhAratasattamau || 29||

\hrule

\medskip
                  67
\medskip

virATa uvAcha||

kimarthaM pANDavashreShTha bhAryAM duhitaraM mama |
pratigrahItuM nemAM tvaM mayA dattAmihechChasi || 1||

arjuna uvAcha||

antaHpure.ahamuShitaH sadA pashyansutAM tava |
rahasyaM cha prakAshaM cha vishvastA pitRRivanmayi || 2||

priyo bahumatashchAhaM nartako gItakovidaH |
AchAryavachcha mAM nityaM manyate duhitA tava || 3||

vayaHsthayA tayA rAjansaha sa.nvatsaroShitaH |
atisha~NkA bhavetsthAne tava lokasya chAbhibho || 4||

tasmAnnimantraye tvAhaM duhituH pRRithivIpate |
shuddho jitendriyo dAntastasyAH shuddhiH kRRitA mayA || 5||

snuShAyA duhiturvApi putre chAtmani vA punaH |
atra sha~NkAM na pashyAmi tena shuddhirbhaviShyati || 6||

abhiSha~NgAdahaM bhIto mithyAchArAtparantapa |
snuShArthamuttarAM rAjanpratigRRihNAmi te sutAm || 7||

svasrIyo vAsudevasya sAkShAddevashishuryathA |
dayitashchakrahastasya bAla evAstrakovidaH || 8||

abhimanyurmahAbAhuH putro mama vishAM pate |
jAmAtA tava yukto vai bhartA cha duhitustava || 9||

virATa uvAcha||

upapannaM kurushreShThe kuntIputre dhana~njaye |
ya evaM dharmanityashcha jAtaj~nAnashcha pANDavaH || 10||

yatkRRityaM manyase pArtha kriyatAM tadanantaram |
sarve kAmAH samRRiddhA me sambandhI yasya me.arjunaH || 11||

vaishampAyana uvAcha||

evaM bruvati rAjendre kuntIputro yudhiShThiraH |
anvajAnAtsa sa.nyogaM samaye matsyapArthayoH || 12||

tato mitreShu sarveShu vAsudeve cha bhArata |
preShayAmAsa kaunteyo virATashcha mahIpatiH || 13||

tatastrayodashe varShe nivRRitte pa~ncha pANDavAH |
upaplavye virATasya samapadyanta sarvashaH || 14||

tasminvasa.nshcha bIbhatsurAninAya janArdanam |
Anartebhyo.api dAshArhAnabhimanyuM cha pANDavaH || 15||

kAshirAjashcha shaibyashcha prIyamANau yudhiShThire |
akShauhiNIbhyAM sahitAvAgatau pRRithivIpate || 16||

akShauhiNyA cha tejasvI yaj~naseno mahAbalaH |
draupadyAshcha sutA vIrAH shikhaNDI chAparAjitaH || 17||

dhRRiShTadyumnashcha durdharShaH sarvashastrabhRRitAM varaH |
samastAkShauhiNIpAlA yajvAno bhUridakShiNAH || 18||

sarve shastrAstrasampannAH sarve shUrAstanutyajaH || 18||

tAnAgatAnabhiprekShya matsyo dharmabhRRitAM varaH |
prIto.abhavadduhitaraM dattvA tAmabhimanyave || 19||

tataH pratyupayAteShu pArthiveShu tatastataH |
tatrAgamadvAsudevo vanamAlI halAyudhaH || 20||

kRRitavarmA cha hArdikyo yuyudhAnashcha sAtyakiH || 20||

anAdhRRiShTistathAkrUraH sAmbo nishaTha eva cha |
abhimanyumupAdAya saha mAtrA parantapAH || 21||

indrasenAdayashchaiva rathaistaiH susamAhitaiH |
AyayuH sahitAH sarve parisa.nvatsaroShitAH || 22||

dasha nAgasahasrANi hayAnAM cha shatAyutam |
rathAnAmarbudaM pUrNaM nikharvaM cha padAtinAm || 23||

vRRiShNyandhakAshcha bahavo bhojAshcha paramaujasaH |
anvayurvRRiShNishArdUlaM vAsudevaM mahAdyutim || 24||

pAribarhaM dadau kRRiShNaH pANDavAnAM mahAtmanAm |
striyo ratnAni vAsA.nsi pRRithakpRRithaganekashaH || 25||

tato vivAho vidhivadvavRRite matsyapArthayoH || 25||

tataH sha~NkhAshcha bheryashcha gomukhADambarAstathA |
pArthaiH sa.nyujyamAnasya nedurmatsyasya veshmani || 26||

uchchAvachAnmRRigA~njaghnurmedhyA.nshcha shatashaH pashUn |
surAmaireyapAnAni prabhUtAnyabhyahArayan || 27||

gAyanAkhyAnashIlAshcha naTA vaitAlikAstathA |
stuvantastAnupAtiShThansUtAshcha saha mAgadhaiH || 28||

sudeShNAM cha puraskRRitya matsyAnAM cha varastriyaH |
AjagmushchArusarvA~NgyaH sumRRiShTamaNikuNDalAH || 29||

varNopapannAstA nAryo rUpavatyaH svala~NkRRitAH |
sarvAshchAbhyabhavatkRRiShNA rUpeNa yashasA shriyA || 30||

parivAryottarAM tAstu rAjaputrImala~NkRRitAm |
sutAmiva mahendrasya puraskRRityopatasthire || 31||

tAM pratyagRRihNAtkaunteyaH sutasyArthe dhana~njayaH |
saubhadrasyAnavadyA~NgIM virATatanayAM tadA || 32||

tatrAtiShThanmahArAjo rUpamindrasya dhArayan |
snuShAM tAM pratijagrAha kuntIputro yudhiShThiraH || 33||

pratigRRihya cha tAM pArthaH puraskRRitya janArdanam |
vivAhaM kArayAmAsa saubhadrasya mahAtmanaH || 34||

tasmai sapta sahasrANi hayAnAM vAtaraMhasAm |
dve cha nAgashate mukhye prAdAdbahu dhanaM tadA || 35||

kRRite vivAhe tu tadA dharmaputro yudhiShThiraH |
brAhmaNebhyo dadau vittaM yadupAharadachyutaH || 36||

gosahasrANi ratnAni vastrANi vividhAni cha |
bhUShaNAni cha mukhyAni yAnAni shayanAni cha || 37||

tanmahotsavasa~NkAshaM hRRiShTapuShTajanAvRRitam |
nagaraM matsyarAjasya shushubhe bharatarShabha || 38||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


%@@1
% File name             : mbh11.itx
%--------------------------------------------
% Text title            : 11 mahAbhArate strIparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 11 Mahabharata - Striparva ..}##
\itxtitle{.. 11 mahAbhArate strIparvam ..}##\endtitles ##

              vishokaparva
                  1
\medskip

janamejaya uvAcha||

hate duryodhane chaiva hate sainye cha sarvashaH |
dhRRitarAShTro mahArAjaH shrutvA kimakaronmune || 1||

tathaiva kauravo rAjA dharmaputro mahAmanAH |
kRRipaprabhRRitayashchaiva kimakurvata te trayaH || 2||

ashvatthAmnaH shrutaM karma shApashchAnyonyakAritaH |
vRRittAntamuttaraM brUhi yadabhAShata sa~njayaH || 3||

vaishampAyana uvAcha||

hate putrashate dInaM ChinnashAkhamiva drumam |
putrashokAbhisantaptaM dhRRitarAShTraM mahIpatim || 4||

dhyAnamUkatvamApannaM chintayA samabhiplutam |
abhigamya mahAprAj~naH sa~njayo vAkyamabravIt || 5||

kiM shochasi mahArAja nAsti shoke sahAyatA |
akShauhiNyo hatAshchAShTau dasha chaiva vishAM pate || 6||

nirjaneyaM vasumatI shUnyA samprati kevalA || 6||

nAnAdigbhyaH samAgamya nAnAdeshyA narAdhipAH |
sahitAstava putreNa sarve vai nidhanaM gatAH || 7||

pitR^INAM putrapautrANAM j~nAtInAM suhRRidAM tathA |
gurUNAM chAnupUrvyeNa pretakAryANi kAraya || 8||

vaishampAyana uvAcha||

tachChrutvA karuNaM vAkyaM putrapautravadhArditaH |
papAta bhuvi durdharSho vAtAhata iva drumaH || 9||

dhRRitarAShTra uvAcha||

hataputro hatAmAtyo hatasarvasuhRRijjanaH |
duHkhaM nUnaM bhaviShyAmi vicharanpRRithivImimAm || 10||

kiM nu bandhuvihInasya jIvitena mamAdya vai |
lUnapakShasya iva me jarAjIrNasya pakShiNaH || 11||

hRRitarAjyo hatasuhRRiddhatachakShushcha vai tathA |
na bhrAjiShye mahAprAj~na kShINarashmirivA.nshumAn || 12||

na kRRitaM suhRRidAM vAkyaM jAmadagnyasya jalpataH |
nAradasya cha devarSheH kRRiShNadvaipAyanasya cha || 13||

sabhAmadhye tu kRRiShNena yachChreyo.abhihitaM mama |
alaM vaireNa te rAjanputraH sa~NgRRihyatAmiti || 14||

tachcha vAkyamakRRitvAhaM bhRRishaM tapyAmi durmatiH |
na hi shrotAsmi bhIShmasya dharmayuktaM prabhAShitam || 15||

duryodhanasya cha tathA vRRiShabhasyeva nardataH |
duHshAsanavadhaM shrutvA karNasya cha viparyayam || 16||

droNasUryoparAgaM cha hRRidayaM me vidIryate || 16||

na smarAmyAtmanaH ki~nchitpurA sa~njaya duShkRRitam |
yasyedaM phalamadyeha mayA mUDhena bhujyate || 17||

nUnaM hyapakRRitaM ki~nchinmayA pUrveShu janmasu |
yena mAM duHkhabhAgeShu dhAtA karmasu yuktavAn || 18||

pariNAmashcha vayasaH sarvabandhukShayashcha me |
suhRRinmitravinAshashcha daivayogAdupAgataH || 19||

ko.anyo.asti duHkhitataro mayA loke pumAniha || 19||

tanmAmadyaiva pashyantu pANDavAH sa.nshitavratam |
vivRRitaM brahmalokasya dIrghamadhvAnamAsthitam || 20||

vaishampAyana uvAcha||

tasya lAlapyamAnasya bahushokaM vichinvataH |
shokApahaM narendrasya sa~njayo vAkyamabravIt || 21||

shokaM rAjanvyapanuda shrutAste vedanishchayAH |
shAstrAgamAshcha vividhA vRRiddhebhyo nRRipasattama || 22||

sRRi~njaye putrashokArte yadUchurmunayaH purA || 22||

tathA yauvanajaM darpamAsthite te sute nRRipa |
na tvayA suhRRidAM vAkyaM bruvatAmavadhAritam || 23||

svArthashcha na kRRitaH kashchillubdhena phalagRRiddhinA || 23||

tava duHshAsano mantrI rAdheyashcha durAtmavAn |
shakunishchaiva duShTAtmA chitrasenashcha durmatiH || 24||

shalyashcha yena vai sarvaM shalyabhUtaM kRRitaM jagat || 24||

kuruvRRiddhasya bhIShmasya gAndhAryA vidurasya cha |
na kRRitaM vachanaM tena tava putreNa bhArata || 25||

na dharmaH satkRRitaH kashchinnityaM yuddhamiti bruvan |
kShapitAH kShatriyAH sarve shatrUNAM vardhitaM yashaH || 26||

madhyastho hi tvamapyAsIrna kShamaM ki~nchiduktavAn |
dhUrdhareNa tvayA bhArastulayA na samaM dhRRitaH || 27||

AdAveva manuShyeNa vartitavyaM yathA kShamam |
yathA nAtItamarthaM vai pashchAttApena yujyate || 28||

putragRRiddhyA tvayA rAjanpriyaM tasya chikIrShatA |
pashchAttApamidaM prAptaM na tvaM shochitumarhasi || 29||

madhu yaH kevalaM dRRiShTvA prapAtaM nAnupashyati |
sa bhraShTo madhulobhena shochatyeva yathA bhavAn || 30||

arthAnna shochanprApnoti na shochanvindate sukham |
na shocha~nshriyamApnoti na shochanvindate param || 31||

svayamutpAdayitvAgniM vastreNa pariveShTayet |
dahyamAno manastApaM bhajate na sa paNDitaH || 32||

tvayaiva sasutenAyaM vAkyavAyusamIritaH |
lobhAjyena cha sa.nsikto jvalitaH pArthapAvakaH || 33||

tasminsamiddhe patitAH shalabhA iva te sutAH |
tAnkeshavArchirnirdagdhAnna tvaM shochitumarhasi || 34||

yachchAshrupAtakalilaM vadanaM vahase nRRipa |
ashAstradRRiShTametaddhi na prasha.nsanti paNDitAH || 35||

visphuli~NgA iva hyetAndahanti kila mAnavAn |
jahIhi manyuM buddhyA vai dhArayAtmAnamAtmanA || 36||

evamAshvAsitastena sa~njayena mahAtmanA |
viduro bhUya evAha buddhipUrvaM parantapa || 37||

\hrule

\medskip
                  2
\medskip

vaishampAyana uvAcha||

tato.amRRitasamairvAkyairhlAdayanpuruSharShabham |
vaichitravIryaM viduro yaduvAcha nibodha tat || 1||

vidura uvAcha||

uttiShTha rAjankiM sheShe dhArayAtmAnamAtmanA |
sthiraja~NgamamartyAnAM sarveShAmeSha nirNayaH || 2||

sarve kShayAntA nichayAH patanAntAH samuchChrayAH |
sa.nyogA viprayogAntA maraNAntaM hi jIvitam || 3||

yadA shUraM cha bhIruM cha yamaH karShati bhArata |
tatkiM na yotsyanti hi te kShatriyAH kShatriyarShabha || 4||

ayudhyamAno mriyate yudhyamAnashcha jIvati |
kAlaM prApya mahArAja na kashchidativartate || 5||

na chApyetAnhatAnyuddhe rAja~nshochitumarhasi |
pramANaM yadi shAstrANi gatAste paramAM gatim || 6||

sarve svAdhyAyavanto hi sarve cha charitavratAH |
sarve chAbhimukhAH kShINAstatra kA paridevanA || 7||

adarshanAdApatitAH punashchAdarshanaM gatAH |
na te tava na teShAM tvaM tatra kA paridevanA || 8||

hato.api labhate svargaM hatvA cha labhate yashaH |
ubhayaM no bahuguNaM nAsti niShphalatA raNe || 9||

teShAM kAmadughA.NllokAnindraH sa~NkalpayiShyati |
indrasyAtithayo hyete bhavanti puruSharShabha || 10||

na yaj~nairdakShiNAvadbhirna tapobhirna vidyayA |
svargaM yAnti tathA martyA yathA shUrA raNe hatAH || 11||

mAtApitRRisahasrANi putradArashatAni cha |
sa.nsAreShvanubhUtAni kasya te kasya vA vayam || 12||

shokasthAnasahasrANi bhayasthAnashatAni cha |
divase divase mUDhamAvishanti na paNDitam || 13||

na kAlasya priyaH kashchinna dveShyaH kurusattama |
na madhyasthaH kvachitkAlaH sarvaM kAlaH prakarShati || 14||

anityaM jIvitaM rUpaM yauvanaM dravyasa~nchayaH |
ArogyaM priyasa.nvAso gRRidhyedeShu na paNDitaH || 15||

na jAnapadikaM duHkhamekaH shochitumarhasi |
apyabhAvena yujyeta tachchAsya na nivartate || 16||

ashochanpratikurvIta yadi pashyetparAkramam |
bhaiShajyametadduHkhasya yadetannAnuchintayet || 17||

chintyamAnaM hi na vyeti bhUyashchApi vivardhate || 17||

aniShTasamprayogAchcha viprayogAtpriyasya cha |
manuShyA mAnasairduHkhairyujyante ye.alpabuddhayaH || 18||

nArtho na dharmo na sukhaM yadetadanushochasi |
na cha nApaiti kAryArthAttrivargAchchaiva bhrashyate || 19||

anyAmanyAM dhanAvasthAM prApya vaisheShikIM narAH |
asantuShTAH pramuhyanti santoShaM yAnti paNDitAH || 20||

praj~nayA mAnasaM duHkhaM hanyAchChArIramauShadhaiH |
etajj~nAnasya sAmarthyaM na bAlaiH samatAmiyAt || 21||

shayAnaM chAnushayati tiShThantaM chAnutiShThati |
anudhAvati dhAvantaM karma pUrvakRRitaM naram || 22||

yasyAM yasyAmavasthAyAM yatkaroti shubhAshubham |
tasyAM tasyAmavasthAyAM tattatphalamupAshnute || 23||

\hrule

\medskip
                  3
\medskip

dhRRitarAShTra uvAcha||

subhAShitairmahAprAj~na shoko.ayaM vigato mama |
bhuya eva tu vAkyAni shrotumichChAmi tattvataH || 1||

aniShTAnAM cha sa.nsargAdiShTAnAM cha vivarjanAt |
kathaM hi mAnasairduHkhaiH pramuchyante.atra paNDitAH || 2||

vidura uvAcha||

yato yato mano duHkhAtsukhAdvApi pramuchyate |
tatastataH shamaM labdhvA sugatiM vindate budhaH || 3||

ashAshvatamidaM sarvaM chintyamAnaM nararShabha |
kadalIsaMnibho lokaH sAro hyasya na vidyate || 4||

gRRihANyeva hi martyAnAmAhurdehAni paNDitAH |
kAlena viniyujyante sattvamekaM tu shobhanam || 5||

yathA jIrNamajIrNaM vA vastraM tyaktvA tu vai naraH |
anyadrochayate vastramevaM dehAH sharIriNAm || 6||

vaichitravIrya vAsaM hi duHkhaM vA yadi vA sukham |
prApnuvantIha bhUtAni svakRRitenaiva karmaNA || 7||

karmaNA prApyate svargaM sukhaM duHkhaM cha bhArata |
tato vahati taM bhAramavashaH svavasho.api vA || 8||

yathA cha mRRinmayaM bhANDaM chakrArUDhaM vipadyate |
ki~nchitprakriyamANaM vA kRRitamAtramathApi vA || 9||

ChinnaM vApyavaropyantamavatIrNamathApi vA |
ArdraM vApyatha vA shuShkaM pachyamAnamathApi vA || 10||

avatAryamANamApAkAduddhRRitaM vApi bhArata |
atha vA paribhujyantamevaM dehAH sharIriNAm || 11||

garbhastho vA prasUto vApyatha vA divasAntaraH |
ardhamAsagato vApi mAsamAtragato.api vA || 12||

sa.nvatsaragato vApi dvisa.nvatsara eva vA |
yauvanastho.api madhyastho vRRiddho vApi vipadyate || 13||

prAkkarmabhistu bhUtAni bhavanti na bhavanti cha |
evaM sA.nsiddhike loke kimarthamanutapyase || 14||

yathA cha salile rAjankrIDArthamanusa~ncharan |
unmajjechcha nimajjechcha ki~nchitsattvaM narAdhipa || 15||

evaM sa.nsAragahanAdunmajjananimajjanAt |
karmabhogena badhyantaH klishyante ye.alpabuddhayaH || 16||

ye tu prAj~nAH sthitAH satye sa.nsArAntagaveShiNaH |
samAgamaj~nA bhUtAnAM te yAnti paramAM gatim || 17||

\hrule

\medskip
                  4
\medskip

dhRRitarAShTra uvAcha||

kathaM sa.nsAragahanaM vij~neyaM vadatAM vara |
etadichChAmyahaM shrotuM tattvamAkhyAhi pRRichChataH || 1||

vidura uvAcha||

janmaprabhRRiti bhUtAnAM kriyAH sarvAH shRRiNu prabho |
pUrvameveha kalale vasate ki~nchidantaram || 2||

tataH sa pa~nchame.atIte mAse mA.nsaM prakalpayet |
tataH sarvA~NgasampUrNo garbho mAse prajAyate || 3||

amedhyamadhye vasati mA.nsashoNitalepane |
tatastu vAyuvegena UrdhvapAdo hyadhaHshirAH || 4||

yonidvAramupAgamya bahUnkleshAnsamRRichChati |
yonisampIDanAchchaiva pUrvakarmabhiranvitaH || 5||

tasmAnmuktaH sa sa.nsArAdanyAnpashyatyupadravAn |
grahAstamupasarpanti sArameyA ivAmiSham || 6||

tataH prAptottare kAle vyAdhayashchApi taM tathA |
upasarpanti jIvantaM badhyamAnaM svakarmabhiH || 7||

baddhamindriyapAshaistaM sa~NgasvAdubhirAturam |
vyasanAnyupavartante vividhAni narAdhipa || 8||

badhyamAnashcha tairbhUyo naiva tRRiptimupaiti saH || 8||

ayaM na budhyate tAvadyamalokamathAgatam |
yamadUtairvikRRiShya.nshcha mRRityuM kAlena gachChati || 9||

vAgghInasya cha yanmAtramiShTAniShTaM kRRitaM mukhe |
bhUya evAtmanAtmAnaM badhyamAnamupekShate || 10||

aho vinikRRito loko lobhena cha vashIkRRitaH |
lobhakrodhamadonmatto nAtmAnamavabudhyate || 11||

kulInatvena ramate duShkulInAnvikutsayan |
dhanadarpeNa dRRiptashcha daridrAnparikutsayan || 12||

mUrkhAniti parAnAha nAtmAnaM samavekShate |
shikShAM kShipati chAnyeShAM nAtmAnaM shAstumichChati || 13||

adhruve jIvaloke.asminyo dharmamanupAlayan |
janmaprabhRRiti varteta prApnuyAtparamAM gatim || 14||

evaM sarvaM viditvA vai yastattvamanuvartate |
sa pramokShAya labhate panthAnaM manujAdhipa || 15||

\hrule

\medskip
                  5
\medskip

dhRRitarAShTra uvAcha||

yadidaM dharmagahanaM buddhyA samanugamyate |
etadvistarashaH sarvaM buddhimArgaM prasha.nsa me || 1||

vidura uvAcha||

atra te vartayiShyAmi namaskRRitvA svayambhuve |
yathA sa.nsAragahanaM vadanti paramarShayaH || 2||

kashchinmahati sa.nsAre vartamAno dvijaH kila |
vanaM durgamanuprApto mahatkravyAdasa~Nkulam || 3||

siMhavyAghragajAkArairatighorairmahAshanaiH |
samantAtsamparikShiptaM mRRityorapi bhayapradam || 4||

tadasya dRRiShTvA hRRidayamudvegamagamatparam |
abhyuchChrayashcha romNAM vai vikriyAshcha parantapa || 5||

sa tadvanaM vyanusaranvipradhAvanitastataH |
vIkShamANo dishaH sarvAH sharaNaM kva bhavediti || 6||

sa teShAM ChidramanvichChanpradruto bhayapIDitaH |
na cha niryAti vai dUraM na cha tairviprayujyate || 7||

athApashyadvanaM ghoraM samantAdvAgurAvRRitam |
bAhubhyAM sampariShvaktaM striyA paramaghorayA || 8||

pa~nchashIrShadharairnAgaiH shailairiva samunnataiH |
nabhaHspRRishairmahAvRRikShaiH parikShiptaM mahAvanam || 9||

vanamadhye cha tatrAbhUdudapAnaH samAvRRitaH |
vallIbhistRRiNaChannAbhirgUDhAbhirabhisa.nvRRitaH || 10||

papAta sa dvijastatra nigUDhe salilAshaye |
vilagnashchAbhavattasmi.NllatAsantAnasa~NkaTe || 11||

panasasya yathA jAtaM vRRintabaddhaM mahAphalam |
sa tathA lambate tatra UrdhvapAdo hyadhaHshirAH || 12||

atha tatrApi chAnyo.asya bhUyo jAta upadravaH |
kUpavInAhavelAyAmapashyata mahAgajam || 13||

ShaDvaktraM kRRiShNashabalaM dviShaTkapadachAriNam |
krameNa parisarpantaM vallIvRRikShasamAvRRitam || 14||

tasya chApi prashAkhAsu vRRikShashAkhAvalambinaH |
nAnArUpA madhukarA ghorarUpA bhayAvahAH || 15||

Asate madhu sambhRRitya pUrvameva niketajAH || 15||

bhUyo bhUyaH samIhante madhUni bharatarShabha |
svAdanIyAni bhUtAnAM na yairbAlo.api tRRipyate || 16||

teShAM madhUnAM bahudhA dhArA prasravate sadA |
tAM lambamAnaH sa pumAndhArAM pibati sarvadA || 17||

na chAsya tRRiShNA viratA pibamAnasya sa~NkaTe || 17||

abhIpsati cha tAM nityamatRRiptaH sa punaH punaH |
na chAsya jIvite rAjannirvedaH samajAyata || 18||

tatraiva cha manuShyasya jIvitAshA pratiShThitA |
kRRiShNAH shvetAshcha taM vRRikShaM kuTTayanti sma mUShakAH || 19||

vyAlaishcha vanadurgAnte striyA cha paramograyA |
kUpAdhastAchcha nAgena vInAhe ku~njareNa cha || 20||

vRRikShaprapAtAchcha bhayaM mUShakebhyashcha pa~nchamam |
madhulobhAnmadhukaraiH ShaShThamAhurmahadbhayam || 21||

evaM sa vasate tatra kShiptaH sa.nsArasAgare |
na chaiva jIvitAshAyAM nirvedamupagachChati || 22||

\hrule

\medskip
                  6
\medskip

dhRRitarAShTra uvAcha||

aho khalu mahadduHkhaM kRRichChravAsaM vasatyasau |
kathaM tasya ratistatra tuShTirvA vadatAM vara || 1||

sa deshaH kva nu yatrAsau vasate dharmasa~NkaTe |
kathaM vA sa vimuchyeta narastasmAnmahAbhayAt || 2||

etanme sarvamAchakShva sAdhu cheShTAmahe tathA |
kRRipA me mahatI jAtA tasyAbhyuddharaNena hi || 3||

vidura uvAcha||

upamAnamidaM rAjanmokShavidbhirudAhRRitam |
sugatiM vindate yena paralokeShu mAnavaH || 4||

yattaduchyati kAntAraM mahatsa.nsAra eva saH |
vanaM durgaM hi yattvetatsa.nsAragahanaM hi tat || 5||

ye cha te kathitA vyAlA vyAdhayaste prakIrtitAH |
yA sA nArI bRRihatkAyA adhitiShThati tatra vai || 6||

tAmAhustu jarAM prAj~nA varNarUpavinAshinIm || 6||

yastatra kUpo nRRipate sa tu dehaH sharIriNAm |
yastatra vasate.adhastAnmahAhiH kAla eva saH || 7||

antakaH sarvabhUtAnAM dehinAM sarvahAryasau || 7||

kUpamadhye cha yA jAtA vallI yatra sa mAnavaH |
pratAne lambate sA tu jIvitAshA sharIriNAm || 8||

sa yastu kUpavInAhe taM vRRikShaM parisarpati |
ShaDvaktraH ku~njaro rAjansa tu sa.nvatsaraH smRRitaH || 9||

mukhAni RRitavo mAsAH pAdA dvAdasha kIrtitAH || 9||

ye tu vRRikShaM nikRRintanti mUShakAH satatotthitAH |
rAtryahAni tu tAnyAhurbhUtAnAM parichintakAH || 10||

ye te madhukarAstatra kAmAste parikIrtitAH || 10||

yAstu tA bahusho dhArAH sravanti madhunisravam |
tA.nstu kAmarasAnvidyAdyatra majjanti mAnavAH || 11||

evaM sa.nsArachakrasya parivRRittiM sma ye viduH |
te vai sa.nsArachakrasya pAshA.nshChindanti vai budhAH || 12||

\hrule

\medskip
                  7
\medskip

dhRRitarAShTra uvAcha||

aho.abhihitamAkhyAnaM bhavatA tattvadarshinA |
bhUya eva tu me harShaH shrotuM vAgamRRitaM tava || 1||

vidura uvAcha||

shRRiNu bhUyaH pravakShyAmi mArgasyaitasya vistaram |
yachChrutvA vipramuchyante sa.nsArebhyo vichakShaNAH || 2||

yathA tu puruSho rAjandIrghamadhvAnamAsthitaH |
kvachitkvachichChramAtsthAtA kurute vAsameva vA || 3||

evaM sa.nsAraparyAye garbhavAseShu bhArata |
kurvanti durbudhA vAsaM muchyante tatra paNDitAH || 4||

tasmAdadhvAnamevaitamAhuH shAstravido janAH |
yattu sa.nsAragahanaM vanamAhurmanIShiNaH || 5||

so.ayaM lokasamAvarto martyAnAM bharatarShabha |
charANAM sthAvarANAM cha gRRidhyettatra na paNDitaH || 6||

shArIrA mAnasAshchaiva martyAnAM ye tu vyAdhayaH |
pratyakShAshcha parokShAshcha te vyAlAH kathitA budhaiH || 7||

klishyamAnAshcha tairnityaM hanyamAnAshcha bhArata |
svakarmabhirmahAvyAlairnodvijantyalpabuddhayaH || 8||

athApi tairvimuchyeta vyAdhibhiH puruSho nRRipa |
AvRRiNotyeva taM pashchAjjarA rUpavinAshinI || 9||

shabdarUparasasparshairgandhaishcha vividhairapi |
majjamAnaM mahApa~Nke nirAlambe samantataH || 10||

sa.nvatsarartavo mAsAH pakShAhorAtrasandhayaH |
krameNAsya pralumpanti rUpamAyustathaiva cha || 11||

ete kAlasya nidhayo naitA~njAnanti durbudhAH |
atrAbhilikhitAnyAhuH sarvabhUtAni karmaNA || 12||

rathaM sharIraM bhUtAnAM sattvamAhustu sArathim |
indriyANi hayAnAhuH karma buddhishcha rashmayaH || 13||

teShAM hayAnAM yo vegaM dhAvatAmanudhAvati |
sa tu sa.nsArachakre.asmi.nshchakravatparivartate || 14||

yastAnyamayate buddhyA sa yantA na nivartate |
yAmyamAhU rathaM hyenaM muhyante yena durbudhAH || 15||

sa chaitatprApnute rAjanyattvaM prApto narAdhipa |
rAjyanAshaM suhRRinnAshaM sutanAshaM cha bhArata || 16||

anutarShulamevaitadduHkhaM bhavati bhArata |
sAdhuH paramaduHkhAnAM duHkhabhaiShajyamAcharet || 17||

na vikramo na chApyartho na mitraM na suhRRijjanaH |
tathonmochayate duHkhAdyathAtmA sthirasa.nyamaH || 18||

tasmAnmaitraM samAsthAya shIlamApadya bhArata |
damastyAgo.apramAdashcha te trayo brahmaNo hayAH || 19||

shIlarashmisamAyukte sthito yo mAnase rathe |
tyaktvA mRRityubhayaM rAjanbrahmalokaM sa gachChati || 20||

\hrule

\medskip
                  8
\medskip

vaishampAyana uvAcha||

vidurasya tu tadvAkyaM nishamya kurusattamaH |
putrashokAbhisantaptaH papAta bhuvi mUrChitaH || 1||

taM tathA patitaM bhUmau niHsa~nj~naM prekShya bAndhavAH |
kRRiShNadvaipAyanashchaiva kShattA cha vidurastathA || 2||

sa~njayaH suhRRidashchAnye dvAHsthA ye chAsya saMmatAH |
jalena sukhashItena tAlavRRintaishcha bhArata || 3||

paspRRishushcha karairgAtraM vIjamAnAshcha yatnataH |
anvAsansuchiraM kAlaM dhRRitarAShTraM tathAgatam || 4||

atha dIrghasya kAlasya labdhasa~nj~no mahIpatiH |
vilalApa chiraM kAlaM putrAdhibhirabhiplutaH || 5||

dhigastu khalu mAnuShyaM mAnuShye cha parigraham |
yatomUlAni duHkhAni sambhavanti muhurmuhuH || 6||

putranAshe.arthanAshe cha j~nAtisambandhinAmapi |
prApyate sumahadduHkhaM viShAgnipratimaM vibho || 7||

yena dahyanti gAtrANi yena praj~nA vinashyati |
yenAbhibhUtaH puruSho maraNaM bahu manyate || 8||

tadidaM vyasanaM prAptaM mayA bhAgyaviparyayAt |
tachchaivAhaM kariShyAmi adyaiva dvijasattama || 9||

ityuktvA tu mahAtmAnaM pitaraM brahmavittamam |
dhRRitarAShTro.abhavanmUDhaH shokaM cha paramaM gataH || 10||

abhUchcha tUShNIM rAjAsau dhyAyamAno mahIpate || 10||

tasya tadvachanaM shrutvA kRRiShNadvaipAyanaH prabhuH |
putrashokAbhisantaptaM putraM vachanamabravIt || 11||

dhRRitarAShTra mahAbAho yattvAM vakShyAmi tachChRRiNu |
shrutavAnasi medhAvI dharmArthakushalastathA || 12||

na te.astyaviditaM ki~nchidveditavyaM parantapa |
anityatAM hi martyAnAM vijAnAsi na sa.nshayaH || 13||

adhruve jIvaloke cha sthAne vAshAshvate sati |
jIvite maraNAnte cha kasmAchChochasi bhArata || 14||

pratyakShaM tava rAjendra vairasyAsya samudbhavaH |
putraM te kAraNaM kRRitvA kAlayogena kAritaH || 15||

avashyaM bhavitavye cha kurUNAM vaishase nRRipa |
kasmAchChochasi tA~nshUrAngatAnparamikAM gatim || 16||

jAnatA cha mahAbAho vidureNa mahAtmanA |
yatitaM sarvayatnena shamaM prati janeshvara || 17||

na cha daivakRRito mArgaH shakyo bhUtena kenachit |
ghaTatApi chiraM kAlaM niyantumiti me matiH || 18||

devatAnAM hi yatkAryaM mayA pratyakShataH shrutam |
tatte.ahaM sampravakShyAmi kathaM sthairyaM bhavettava || 19||

purAhaM tvarito yAtaH sabhAmaindrIM jitaklamaH |
apashyaM tatra cha tadA samavetAndivaukasaH || 20||

nAradapramukhA.nshchApi sarvAndevaRRiShI.nstathA || 20||

tatra chApi mayA dRRiShTA pRRithivI pRRithivIpate |
kAryArthamupasamprAptA devatAnAM samIpataH || 21||

upagamya tadA dhAtrI devAnAha samAgatAn |
yatkAryaM mama yuShmAbhirbrahmaNaH sadane tadA || 22||

pratij~nAtaM mahAbhAgAstachChIghraM sa.nvidhIyatAm || 22||

tasyAstadvachanaM shrutvA viShNurlokanamaskRRitaH |
uvAcha prahasanvAkyaM pRRithivIM devasa.nsadi || 23||

dhRRitarAShTrasya putrANAM yastu jyeShThaH shatasya vai |
duryodhana iti khyAtaH sa te kAryaM kariShyati || 24||

taM cha prApya mahIpAlaM kRRitakRRityA bhaviShyasi || 24||

tasyArthe pRRithivIpAlAH kurukShetre samAgatAH |
anyonyaM ghAtayiShyanti dRRiDhaiH shastraiH prahAriNaH || 25||

tataste bhavitA devi bhArasya yudhi nAshanam |
gachCha shIghraM svakaM sthAnaM lokAndhAraya shobhane || 26||

sa eSha te suto rAja.NllokasaMhArakAraNAt |
kalera.nshaH samutpanno gAndhAryA jaThare nRRipa || 27||

amarShI chapalashchApi krodhano duShprasAdhanaH |
daivayogAtsamutpannA bhrAtarashchAsya tAdRRishAH || 28||

shakunirmAtulashchaiva karNashcha paramaH sakhA |
samutpannA vinAshArthaM pRRithivyAM sahitA nRRipAH || 29||

etamarthaM mahAbAho nArado veda tattvataH || 29||

AtmAparAdhAtputrAste vinaShTAH pRRithivIpate |
mA tA~nshochasva rAjendra na hi shoke.asti kAraNam || 30||

na hi te pANDavAH svalpamaparAdhyanti bhArata |
putrAstava durAtmAno yairiyaM ghAtitA mahI || 31||

nAradena cha bhadraM te pUrvameva na sa.nshayaH |
yudhiShThirasya samitau rAjasUye niveditam || 32||

pANDavAH kauravAshchaiva samAsAdya parasparam |
na bhaviShyanti kaunteya yatte kRRityaM tadAchara || 33||

nAradasya vachaH shrutvA tadAshochanta pANDavAH |
etatte sarvamAkhyAtaM devaguhyaM sanAtanam || 34||

kathaM te shokanAshaH syAtprANeShu cha dayA prabho |
snehashcha pANDuputreShu j~nAtvA daivakRRitaM vidhim || 35||

eSha chArtho mahAbAho pUrvameva mayA shrutaH |
kathito dharmarAjasya rAjasUye kratUttame || 36||

yatitaM dharmaputreNa mayA guhye nivedite |
avigrahe kauravANAM daivaM tu balavattaram || 37||

anatikramaNIyo hi vidhI rAjankatha~nchana |
kRRitAntasya hi bhUtena sthAvareNa trasena cha || 38||

bhavAnkarmaparo yatra buddhishreShThashcha bhArata |
muhyate prANinAM j~nAtvA gatiM chAgatimeva cha || 39||

tvAM tu shokena santaptaM muhyamAnaM muhurmuhuH |
j~nAtvA yudhiShThiro rAjA prANAnapi parityajet || 40||

kRRipAlurnityasho vIrastiryagyonigateShvapi |
sa kathaM tvayi rAjendra kRRipAM vai na kariShyati || 41||

mama chaiva niyogena vidheshchApyanivartanAt |
pANDavAnAM cha kAruNyAtprANAndhAraya bhArata || 42||

evaM te vartamAnasya loke kIrtirbhaviShyati |
dharmashcha sumahA.nstAta taptaM syAchcha tapashchirAt || 43||

putrashokasamutpannaM hutAshaM jvalitaM yathA |
praj~nAmbhasA mahArAja nirvApaya sadA sadA || 44||

etachChrutvA tu vachanaM vyAsasyAmitatejasaH |
muhUrtaM samanudhyAya dhRRitarAShTro.abhyabhAShata || 45||

mahatA shokajAlena praNunno.asmi dvijottama |
nAtmAnamavabudhyAmi muhyamAno muhurmuhuH || 46||

idaM tu vachanaM shrutvA tava daivaniyogajam |
dhArayiShyAmyahaM prANAnyatiShye cha nashochitum || 47||

etachChrutvA tu vachanaM vyAsaH satyavatIsutaH |
dhRRitarAShTrasya rAjendra tatraivAntaradhIyata || 48||

\hrule

\medskip
              strIparva
                  9
\medskip

janamejaya uvAcha||

gate bhagavati vyAse dhRRitarAShTro mahIpatiH |
kimacheShTata viprarShe tanme vyAkhyAtumarhasi || 1||

vaishampAyana uvAcha||

etachChrutvA narashreShTha chiraM dhyAtvA tvachetanaH |
sa~njayaM yojayetyuktvA viduraM pratyabhAShata || 2||

kShipramAnaya gAndhArIM sarvAshcha bharatastriyaH |
vadhUM kuntImupAdAya yAshchAnyAstatra yoShitaH || 3||

evamuktvA sa dharmAtmA viduraM dharmavittamam |
shokaviprahataj~nAno yAnamevAnvapadyata || 4||

gAndhArI chaiva shokArtA bharturvachanachoditA |
saha kuntyA yato rAjA saha strIbhirupAdravat || 5||

tAH samAsAdya rAjAnaM bhRRishaM shokasamanvitAH |
AmantryAnyonyamIyuH sma bhRRishamuchchukrushustataH || 6||

tAH samAshvAsayatkShattA tAbhyashchArtataraH svayam |
ashrukaNThIH samAropya tato.asau niryayau purAt || 7||

tataH praNAdaH sa~njaj~ne sarveShu kuruveshmasu |
AkumAraM puraM sarvamabhavachChokakarshitam || 8||

adRRiShTapUrvA yA nAryaH purA devagaNairapi |
pRRithagjanena dRRishyanta tAstadA nihateshvarAH || 9||

prakIrya keshAnsushubhAnbhUShaNAnyavamuchya cha |
ekavastradharA nAryaH paripeturanAthavat || 10||

shvetaparvatarUpebhyo gRRihebhyastAstvapAkraman |
guhAbhya iva shailAnAM pRRiShatyo hatayUthapAH || 11||

tAnyudIrNAni nArINAM tadA vRRindAnyanekashaH |
shokArtAnyadravanrAjankishorINAmivA~Ngane || 12||

pragRRihya bAhUnkroshantyaH putrAnbhrAtR^InpitR^Inapi |
darshayantIva tA ha sma yugAnte lokasa~NkShayam || 13||

vilapantyo rudantyashcha dhAvamAnAstatastataH |
shokenAbhyAhataj~nAnAH kartavyaM na prajaj~nire || 14||

vrIDAM jagmuH purA yAH sma sakhInAmapi yoShitaH |
tA ekavastrA nirlajjAH shvashrUNAM purato.abhavan || 15||

parasparaM susUkShmeShu shokeShvAshvAsayansma yAH |
tAH shokavihvalA rAjannupaikShanta parasparam || 16||

tAbhiH parivRRito rAjA rudatIbhiH sahasrashaH |
niryayau nagarAddInastUrNamAyodhanaM prati || 17||

shilpino vaNijo vaishyAH sarvakarmopajIvinaH |
te pArthivaM puraskRRitya niryayurnagarAdbahiH || 18||

tAsAM vikroshamAnAnAmArtAnAM kurusa~NkShaye |
prAdurAsInmahA~nshabdo vyathayanbhuvanAnyuta || 19||

yugAntakAle samprApte bhUtAnAM dahyatAmiva |
abhAvaH syAdayaM prApta iti bhUtAni menire || 20||

bhRRishamudvignamanasaste paurAH kurusa~NkShaye |
prAkroshanta mahArAja svanuraktAstadA bhRRisham || 21||

\hrule

\medskip
                  10
\medskip

vaishampAyana uvAcha||

kroshamAtraM tato gatvA dadRRishustAnmahArathAn |
shAradvataM kRRipaM drauNiM kRRitavarmANameva cha || 1||

te tu dRRiShTvaiva rAjAnaM praj~nAchakShuShamIshvaram |
ashrukaNThA viniHshvasya rudantamidamabruvan || 2||

putrastava mahArAja kRRitvA karma suduShkaram |
gataH sAnucharo rAja~nshakralokaM mahIpatiH || 3||

duryodhanabalAnmuktA vayameva trayo rathAH |
sarvamanyatparikShINaM sainyaM te bharatarShabha || 4||

ityevamuktvA rAjAnaM kRRipaH shAradvatastadA |
gAndhArIM putrashokArtAmidaM vachanamabravIt || 5||

abhItA yudhyamAnAste ghnantaH shatrugaNAnbahUn |
vIrakarmANi kurvANAH putrAste nidhanaM gatAH || 6||

dhruvaM samprApya lokA.nste nirmalA~nshastranirjitAn |
bhAsvaraM dehamAsthAya viharantyamarA iva || 7||

na hi kashchiddhi shUrANAM yudhyamAnaH parA~NmukhaH |
shastreNa nidhanaM prApto na cha kashchitkRRitA~njaliH || 8||

etAM tAM kShatriyasyAhuH purANAM paramAM gatim |
shastreNa nidhanaM sa~Nkhye tAnna shochitumarhasi || 9||

na chApi shatravasteShAmRRidhyante rAj~ni pANDavAH |
shRRiNu yatkRRitamasmAbhirashvatthAmapurogamaiH || 10||

adharmeNa hataM shrutvA bhImasenena te sutam |
suptaM shibiramAvishya pANDUnAM kadanaM kRRitam || 11||

pA~nchAlA nihatAH sarve dhRRiShTadyumnapurogamAH |
drupadasyAtmajAshchaiva draupadeyAshcha pAtitAH || 12||

tathA vishasanaM kRRitvA putrashatrugaNasya te |
prAdravAma raNe sthAtuM na hi shakyAmahe trayaH || 13||

te hi shUrA maheShvAsAH kShiprameShyanti pANDavAH |
amarShavashamApannA vairaM pratijihIrShavaH || 14||

nihatAnAtmajA~nshrutvA pramattAnpuruSharShabhAH |
ninIShantaH padaM shUrAH kShiprameva yashasvini || 15||

pANDUnAM kilbiShaM kRRitvA sa.nsthAtuM notsahAmahe |
anujAnIhi no rAj~ni mA cha shoke manaH kRRithAH || 16||

rAja.nstvamanujAnIhi dhairyamAtiShTha chottamam |
niShThAntaM pashya chApi tvaM kShatradharmaM cha kevalam || 17||

ityevamuktvA rAjAnaM kRRitvA chAbhipradakShiNam |
kRRipashcha kRRitavarmA cha droNaputrashcha bhArata || 18||

avekShamANA rAjAnaM dhRRitarAShTraM manIShiNam |
ga~NgAmanu mahAtmAnastUrNamashvAnachodayan || 19||

apakramya tu te rAjansarva eva mahArathAH |
AmantryAnyonyamudvignAstridhA te prayayustataH || 20||

jagAma hAstinapuraM kRRipaH shAradvatastadA |
svameva rAShTraM hArdikyo drauNirvyAsAshramaM yayau || 21||

evaM te prayayurvIrA vIkShamANAH parasparam |
bhayArtAH pANDuputrANAmAgaskRRitvA mahAtmanAm || 22||

sametya vIrA rAjAnaM tadA tvanudite ravau |
viprajagmurmahArAja yathechChakamari.ndamAH || 23||

\hrule

\medskip
              ayobhImabha~njanam.h
                  11
\medskip

vaishampAyana uvAcha||

hateShu sarvasainyeShu dharmarAjo yudhiShThiraH |
shushruve pitaraM vRRiddhaM niryAtaM gajasAhvayAt || 1||

so.abhyayAtputrashokArtaH putrashokapariplutam |
shochamAno mahArAja bhrAtRRibhiH sahitastadA || 2||

anvIyamAno vIreNa dAshArheNa mahAtmanA |
yuyudhAnena cha tathA tathaiva cha yuyutsunA || 3||

tamanvagAtsuduHkhArtA draupadI shokakarshitA |
saha pA~nchAlayoShidbhiryAstatrAsansamAgatAH || 4||

sa ga~NgAmanu vRRindAni strINAM bharatasattama |
kurarINAmivArtAnAM kroshantInAM dadarsha ha || 5||

tAbhiH parivRRito rAjA rudatIbhiH sahasrashaH |
UrdhvabAhubhirArtAbhirbruvatIbhiH priyApriye || 6||

kva nu dharmaj~natA rAj~naH kva nu sAdyAnRRisha.nsatA |
yadAvadhItpitR^InbhrAtR^IngurUnputrAnsakhInapi || 7||

ghAtayitvA kathaM droNaM bhIShmaM chApi pitAmaham |
manaste.abhUnmahAbAho hatvA chApi jayadratham || 8||

kiM nu rAjyena te kAryaM pitR^InbhrAtR^InapashyataH |
abhimanyuM cha durdharShaM draupadeyA.nshcha bhArata || 9||

atItya tA mahAbAhuH kroshantIH kurarIriva |
vavande pitaraM jyeShThaM dharmarAjo yudhiShThiraH || 10||

tato.abhivAdya pitaraM dharmeNAmitrakarshanAH |
nyavedayanta nAmAni pANDavAste.api sarvashaH || 11||

tamAtmajAntakaraNaM pitA putravadhArditaH |
aprIyamANaH shokArtaH pANDavaM pariShasvaje || 12||

dharmarAjaM pariShvajya sAntvayitvA cha bhArata |
duShTAtmA bhImamanvaichChaddidhakShuriva pAvakaH || 13||

sa kopapAvakastasya shokavAyusamIritaH |
bhImasenamayaM dAvaM didhakShuriva dRRishyate || 14||

tasya sa~NkalpamAj~nAya bhImaM pratyashubhaM hariH |
bhImamAkShipya pANibhyAM pradadau bhImamAyasam || 15||

prAgeva tu mahAbuddhirbuddhvA tasye~NgitaM hariH |
sa.nvidhAnaM mahAprAj~nastatra chakre janArdanaH || 16||

taM tu gRRihyaiva pANibhyAM bhImasenamayasmayam |
babha~nja balavAnrAjA manyamAno vRRikodaram || 17||

nAgAyutabalaprANaH sa rAjA bhImamAyasam |
bha~NktvA vimathitoraskaH susrAva rudhiraM mukhAt || 18||

tataH papAta medinyAM tathaiva rudhirokShitaH |
prapuShpitAgrashikharaH pArijAta iva drumaH || 19||

paryagRRihNata taM vidvAnsUto gAvalgaNistadA |
maivamityabravIchchainaM shamayansAntvayanniva || 20||

sa tu kopaM samutsRRijya gatamanyurmahAmanAH |
hA hA bhImeti chukrosha bhUyaH shokasamanvitaH || 21||

taM viditvA gatakrodhaM bhImasenavadhArditam |
vAsudevo varaH pu.nsAmidaM vachanamabravIt || 22||

mA shucho dhRRitarAShTra tvaM naiSha bhImastvayA hataH |
AyasI pratimA hyeShA tvayA rAjannipAtitA || 23||

tvAM krodhavashamApannaM viditvA bharatarShabha |
mayApakRRiShTaH kaunteyo mRRityordaMShTrAntaraM gataH || 24||

na hi te rAjashArdUla bale tulyo.asti kashchana |
kaH saheta mahAbAho bAhvornigrahaNaM naraH || 25||

yathAntakamanuprApya jIvankashchinna muchyate |
evaM bAhvantaraM prApya tava jIvenna kashchana || 26||

tasmAtputreNa yA sA te pratimA kAritAyasI |
bhImasya seyaM kauravya tavaivopahRRitA mayA || 27||

putrashokAbhisantApAddharmAdapahRRitaM manaH |
tava rAjendra tena tvaM bhImasenaM jighA.nsasi || 28||

na cha te tatkShamaM rAjanhanyAstvaM yadvRRikodaram |
na hi putrA mahArAja jIveyuste katha~nchana || 29||

tasmAdyatkRRitamasmAbhirmanyamAnaiH kShamaM prati |
anumanyasva tatsarvaM mA cha shoke manaH kRRithAH || 30||

\hrule

\medskip
                  12
\medskip

vaishampAyana uvAcha||

tata enamupAtiShTha~nshauchArthaM parichArakAH |
kRRitashauchaM punashchainaM provAcha madhusUdanaH || 1||

rAjannadhItA vedAste shAstrANi vividhAni cha |
shrutAni cha purANAni rAjadharmAshcha kevalAH || 2||

evaM vidvAnmahAprAj~na nAkArShIrvachanaM tadA |
pANDavAnadhikA~njAnanbale shaurye cha kaurava || 3||

rAjA hi yaH sthirapraj~naH svayaM doShAnavekShate |
deshakAlavibhAgaM cha paraM shreyaH sa vindati || 4||

uchyamAnaM cha yaH shreyo gRRihNIte no hitAhite |
ApadaM samanuprApya sa shochatyanaye sthitaH || 5||

tato.anyavRRittamAtmAnaM samavekShasva bhArata |
rAja.nstvaM hyavidheyAtmA duryodhanavashe sthitaH || 6||

AtmAparAdhAdAyastastatkiM bhImaM jighA.nsasi |
tasmAtsa.nyachCha kopaM tvaM svamanusmRRitya duShkRRitam || 7||

yastu tAM spardhayA kShudraH pA~nchAlImAnayatsabhAm |
sa hato bhImasenena vairaM pratichikIrShatA || 8||

Atmano.atikramaM pashya putrasya cha durAtmanaH |
yadanAgasi pANDUnAM parityAgaH parantapa || 9||

evamuktaH sa kRRiShNena sarvaM satyaM janAdhipa |
uvAcha devakIputraM dhRRitarAShTro mahIpatiH || 10||

evametanmahAbAho yathA vadasi mAdhava |
putrasnehastu dharmAtmandhairyAnmAM samachAlayat || 11||

diShTyA tu puruShavyAghro balavAnsatyavikramaH |
tvadgupto nAgamatkRRiShNa bhImo bAhvantaraM mama || 12||

idAnIM tvahamekAgro gatamanyurgatajvaraH |
madhyamaM pANDavaM vIraM spraShTumichChAmi keshava || 13||

hateShu pArthivendreShu putreShu nihateShu cha |
pANDuputreShu me sharma prItishchApyavatiShThate || 14||

tataH sa bhImaM cha dhana~njayaM cha  mAdryAshcha putrau puruShapravIrau |
pasparsha gAtraiH prarudansugAtrA nAshvAsya kalyANamuvAcha chainAn || 15||

\hrule

\medskip
                  13
\medskip

vaishampAyana uvAcha||

dhRRitarAShTrAbhyanuj~nAtAstataste kurupu~NgavAH |
abhyayurbhrAtaraH sarve gAndhArIM sahakeshavAH || 1||

tato j~nAtvA hatAmitraM dharmarAjaM yudhiShThiram |
gAndhArI putrashokArtA shaptumaichChadaninditA || 2||

tasyAH pApamabhiprAyaM viditvA pANDavAnprati |
RRiShiH satyavatIputraH prAgeva samabudhyata || 3||

sa ga~NgAyAmupaspRRishya puNyagandhaM payaH shuchi |
taM deshamupasampede paramarShirmanojavaH || 4||

divyena chakShuShA pashyanmanasAnuddhatena cha |
sarvaprANabhRRitAM bhAvaM sa tatra samabudhyata || 5||

sa snuShAmabravItkAle kalyavAdI mahAtapAH |
shApakAlamavAkShipya shamakAlamudIrayan || 6||

na kopaH pANDave kAryo gAndhAri shamamApnuhi |
rajo nigRRihyatAmetachChRRiNu chedaM vacho mama || 7||

uktAsyaShTAdashAhAni putreNa jayamichChatA |
shivamAshAssva me mAtaryudhyamAnasya shatrubhiH || 8||

sA tathA yAchyamAnA tvaM kAle kAle jayaiShiNA |
uktavatyasi gAndhAri yato dharmastato jayaH || 9||

na chApyatItAM gAndhAri vAchaM te vitathAmaham |
smarAmi bhAShamANAyAstathA praNihitA hyasi || 10||

sA tvaM dharmaM parismRRitya vAchA choktvA manasvini |
kopaM sa.nyachCha gAndhAri maivaM bhUH satyavAdini || 11||

gAndhAryuvAcha||

bhagavannAbhyasUyAmi naitAnichChAmi nashyataH |
putrashokena tu balAnmano vihvalatIva me || 12||

yathaiva kuntyA kaunteyA rakShitavyAstathA mayA |
yathaiva dhRRitarAShTreNa rakShitavyAstathA mayA || 13||

duryodhanAparAdhena shakuneH saubalasya cha |
karNaduHshAsanAbhyAM cha vRRitto.ayaM kurusa~NkShayaH || 14||

nAparAdhyati bIbhatsurna cha pArtho vRRikodaraH |
nakulaH sahadevo vA naiva jAtu yudhiShThiraH || 15||

yudhyamAnA hi kauravyAH kRRintamAnAH parasparam |
nihatAH sahitAshchAnyaistatra nAstyapriyaM mama || 16||

yattu karmAkarodbhImo vAsudevasya pashyataH |
duryodhanaM samAhUya gadAyuddhe mahAmanAH || 17||

shikShayAbhyadhikaM j~nAtvA charantaM bahudhA raNe |
adho nAbhyAM prahRRitavA.nstanme kopamavardhayat || 18||

kathaM nu dharmaM dharmaj~naiH samuddiShTaM mahAtmabhiH |
tyajeyurAhave shUrAH prANahetoH katha~nchana || 19||

\hrule

\medskip
                  14
\medskip

vaishampAyana uvAcha||

tachChrutvA vachanaM tasyA bhImaseno.atha bhItavat |
gAndhArIM pratyuvAchedaM vachaH sAnunayaM tadA || 1||

adharmo yadi vA dharmastrAsAttatra mayA kRRitaH |
AtmAnaM trAtukAmena tanme tvaM kShantumarhasi || 2||

na hi yuddhena putraste dharmeNa sa mahAbalaH |
shakyaH kenachidudyantumato viShamamAcharam || 3||

sainyasyaiko.avashiShTo.ayaM gadAyuddhe cha vIryavAn |
mAM hatvA na haredrAjyamiti chaitatkRRitaM mayA || 4||

rAjaputrIM cha pA~nchAlImekavastrAM rajasvalAm |
bhavatyA viditaM sarvamuktavAnyatsutastava || 5||

suyodhanamasa~NgRRihya na shakyA bhUH sasAgarA |
kevalA bhoktumasmAbhiratashchaitatkRRitaM mayA || 6||

tachchApyapriyamasmAkaM putraste samupAcharat |
draupadyA yatsabhAmadhye savyamUrumadarshayat || 7||

tatraiva vadhyaH so.asmAkaM durAchAro.amba te sutaH |
dharmarAjAj~nayA chaiva sthitAH sma samaye tadA || 8||

vairamuddhukShitaM rAj~ni putreNa tava tanmahat |
kleshitAshcha vane nityaM tata etatkRRitaM mayA || 9||

vairasyAsya gataH pAraM hatvA duryodhanaM raNe |
rAjyaM yudhiShThiraH prApto vayaM cha gatamanyavaH || 10||

gAndhAryuvAcha||

na tasyaiSha vadhastAta yatprasha.nsasi me sutam |
kRRitavA.nshchApi tatsarvaM yadidaM bhAShase mayi || 11||

hatAshve nakule yattadvRRiShasenena bhArata |
apibaH shoNitaM sa~Nkhye duHshAsanasharIrajam || 12||

sadbhirvigarhitaM ghoramanAryajanasevitam |
krUraM karmAkaroH kasmAttadayuktaM vRRikodara || 13||

bhImasena uvAcha||

anyasyApi na pAtavyaM rudhiraM kiM punaH svakam |
yathaivAtmA tathA bhrAtA visheSho nAsti kashchana || 14||

rudhiraM na vyatikrAmaddantoShThaM me.amba mA shuchaH |
vaivasvatastu tadveda hastau me rudhirokShitau || 15||

hatAshvaM nakulaM dRRiShTvA vRRiShasenena sa.nyuge |
bhrAtR^INAM samprahRRiShTAnAM trAsaH sa~njanito mayA || 16||

keshapakShaparAmarshe draupadyA dyUtakArite |
krodhAdyadabruvaM chAhaM tachcha me hRRidi vartate || 17||

kShatradharmAchchyuto rAj~ni bhaveyaM shAsvatIH samAH |
pratij~nAM tAmanistIrya tatastatkRRitavAnaham || 18||

na mAmarhasi gAndhAri doSheNa parisha~Nkitum |
anigRRihya purA putrAnasmAsvanapakAriShu || 19||

gAndhAryuvAcha||

vRRiddhasyAsya shataM putrAnnighna.nstvamaparAjitaH |
kasmAnna sheShayaH ka~nchidyenAlpamaparAdhitam || 20||

santAnamAvayostAta vRRiddhayorhRRitarAjyayoH |
kathamandhadvayasyAsya yaShTirekA na varjitA || 21||

sheShe hyavasthite tAta putrANAmantake tvayi |
na me duHkhaM bhavedetadyadi tvaM dharmamAcharaH || 22||

\hrule

\medskip
                  15
\medskip

vaishampAyana uvAcha||

evamuktvA tu gAndhArI yudhiShThiramapRRichChata |
kva sa rAjeti sakrodhA putrapautravadhArditA || 1||

tAmabhyagachChadrAjendro vepamAnaH kRRitA~njaliH |
yudhiShThira idaM chainAM madhuraM vAkyamabravIt || 2||

putrahantA nRRisha.nso.ahaM tava devi yudhiShThiraH |
shApArhaH pRRithivInAshe hetubhUtaH shapasva mAm || 3||

na hi me jIvitenArtho na rAjyena dhanena vA |
tAdRRishAnsuhRRido hatvA mUDhasyAsya suhRRiddruhaH || 4||

tameva.nvAdinaM bhItaM saMnikarShagataM tadA |
novAcha ki~nchidgAndhArI niHshvAsaparamA bhRRisham || 5||

tasyAvanatadehasya pAdayornipatiShyataH |
yudhiShThirasya nRRipaterdharmaj~nA dharmadarshinI || 6||

a~NgulyagrANi dadRRishe devI paTTAntareNa sA || 6||

tataH sa kunakIbhUto darshanIyanakho nRRipaH |
taM dRRiShTvA chArjuno.agachChadvAsudevasya pRRiShThataH || 7||

evaM sa~ncheShTamAnA.nstAnitashchetashcha bhArata |
gAndhArI vigatakrodhA sAntvayAmAsa mAtRRivat || 8||

tayA te samanuj~nAtA mAtaraM vIramAtaram |
abhyagachChanta sahitAH pRRithAM pRRithulavakShasaH || 9||

chirasya dRRiShTvA putrAnsA putrAdhibhirabhiplutA |
bAShpamAhArayaddevI vastreNAvRRitya vai mukham || 10||

tato bAShpaM samutsRRijya saha putraistathA pRRithA |
apashyadetA~nshastraughairbahudhA parivikShatAn || 11||

sA tAnekaikashaH putrAnsa.nspRRishantI punaH punaH |
anvashochanta duHkhArtA draupadIM cha hatAtmajAm || 12||

rudatImatha pA~nchAlIM dadarsha patitAM bhuvi || 12||

draupadyuvAcha||

Arye pautrAH kva te sarve saubhadrasahitA gatAH |
na tvAM te.adyAbhigachChanti chiradRRiShTAM tapasvinIm || 13||

kiM nu rAjyena vai kAryaM vihInAyAH sutairmama || 13||

vaishampAyana uvAcha||

tAM samAshvAsayAmAsa pRRithA pRRithulalochanA |
utthApya yAj~nasenIM tu rudatIM shokakarshitAm || 14||

tayaiva sahitA chApi putrairanugatA pRRithA |
abhyagachChata gAndhArImArtAmArtatarA svayam || 15||

tAmuvAchAtha gAndhArI saha vadhvA yashasvinIm |
maivaM putrIti shokArtA pashya mAmapi duHkhitAm || 16||

manye lokavinAsho.ayaM kAlaparyAyachoditaH |
avashyabhAvI samprAptaH svabhAvAllomaharShaNaH || 17||

idaM tatsamanuprAptaM vidurasya vacho mahat |
asiddhAnunaye kRRiShNe yaduvAcha mahAmatiH || 18||

tasminnaparihArye.arthe vyatIte cha visheShataH |
mA shucho na hi shochyAste sa~NgrAme nidhanaM gatAH || 19||

yathaiva tvaM tathaivAhaM ko vA mAshvAsayiShyati |
mamaiva hyaparAdhena kulamagryaM vinAshitam || 20||

\hrule

\medskip
                  16
\medskip

vaishampAyana uvAcha||

evamuktvA tu gAndhArI kurUNAmAvikartanam |
apashyattatra tiShThantI sarvaM divyena chakShuShA || 1||

pativratA mahAbhAgA samAnavratachAriNI |
ugreNa tapasA yuktA satataM satyavAdinI || 2||

varadAnena kRRiShNasya maharSheH puNyakarmaNaH |
divyaj~nAnabalopetA vividhaM paryadevayat || 3||

dadarsha sA buddhimatI dUrAdapi yathAntike |
raNAjiraM nRRivIrANAmadbhutaM lomaharShaNam || 4||

asthikeshaparistIrNaM shoNitaughapariplutam |
sharIrairbahusAhasrairvinikIrNaM samantataH || 5||

gajAshvarathayodhAnAmAvRRitaM rudhirAvilaiH |
sharIrairashiraskaishcha videhaishcha shirogaNaiH || 6||

gajAshvanaravIrANAM niHsattvairabhisa.nvRRitam |
sRRigAlabaDakAkolaka~NkakAkaniShevitam || 7||

rakShasAM puruShAdAnAM modanaM kurarAkulam |
ashivAbhiH shivAbhishcha nAditaM gRRidhrasevitam || 8||

tato vyAsAbhyanuj~nAto dhRRitarAShTro mahIpatiH |
pANDuputrAshcha te sarve yudhiShThirapurogamAH || 9||

vAsudevaM puraskRRitya hatabandhuM cha pArthivam |
kurustriyaH samAsAdya jagmurAyodhanaM prati || 10||

samAsAdya kurukShetraM tAH striyo nihateshvarAH |
apashyanta hatA.nstatra putrAnbhrAtR^InpitR^InpatIn || 11||

kravyAdairbhakShyamANAnvai gomAyubaDavAyasaiH |
bhUtaiH pishAchai rakShobhirvividhaishcha nishAcharaiH || 12||

rudrAkrIDanibhaM dRRiShTvA tadA vishasanaM striyaH |
mahArhebhyo.atha yAnebhyo vikroshantyo nipetire || 13||

adRRiShTapUrvaM pashyantyo duHkhArtA bharatastriyaH |
sharIreShvaskhalannanyA nyapata.nshchAparA bhuvi || 14||

shrAntAnAM chApyanAthAnAM nAsItkAchana chetanA |
pA~nchAlakuruyoShANAM kRRipaNaM tadabhUnmahat || 15||

duHkhopahatachittAbhiH samantAdanunAditam |
dRRiShTvAyodhanamatyugraM dharmaj~nA subalAtmajA || 16||

tataH sA puNDarIkAkShamAmantrya puruShottamam |
kurUNAM vaishasaM dRRiShTvA duHkhAdvachanamabravIt || 17||

pashyaitAH puNDarIkAkSha snuShA me nihateshvarAH |
prakIrNakeshAH kroshantIH kurarIriva mAdhava || 18||

amUstvabhisamAgamya smarantyo bharatarShabhAn |
pRRithagevAbhyadhAvanta putrAnbhrAtR^InpitR^InpatIn || 19||

vIrasUbhirmahAbAho hataputrAbhirAvRRitam |
kvachichcha vIrapatnIbhirhatavIrAbhirAkulam || 20||

shobhitaM puruShavyAghrairbhIShmakarNAbhimanyubhiH |
droNadrupadashalyaishcha jvaladbhiriva pAvakaiH || 21||

kA~nchanaiH kavachairniShkairmaNibhishcha mahAtmanAm |
a~NgadairhastakeyUraiH sragbhishcha samala~NkRRitam || 22||

vIrabAhuvisRRiShTAbhiH shaktibhiH parighairapi |
khaDgaishcha vimalaistIkShNaiH sasharaishcha sharAsanaiH || 23||

kravyAdasa~NghairmuditaistiShThadbhiH sahitaiH kvachit |
kvachidAkrIDamAnaishcha shayAnairaparaiH kvachit || 24||

etadeva.nvidhaM vIra sampashyAyodhanaM vibho |
pashyamAnA cha dahyAmi shokenAhaM janArdana || 25||

pA~nchAlAnAM kurUNAM cha vinAshaM madhusUdana |
pa~nchAnAmiva bhUtAnAM nAhaM vadhamachintayam || 26||

tAnsuparNAshcha gRRidhrAshcha niShkarShantyasRRigukShitAn |
nigRRihya kavacheShUgrA bhakShayanti sahasrashaH || 27||

jayadrathasya karNasya tathaiva droNabhIShmayoH |
abhimanyorvinAshaM cha kashchintayitumarhati || 28||

avadhyakalpAnnihatAndRRiShTvAhaM madhusUdana |
gRRidhraka~NkabaDashyenashvasRRigAlAdanIkRRitAn || 29||

amarShavashamApannAnduryodhanavashe sthitAn |
pashyemAnpuruShavyAghrAnsa.nshAntAnpAvakAniva || 30||

shayanAnyuchitAH sarve mRRidUni vimalAni cha |
vipannAste.adya vasudhAM vivRRitAmadhisherate || 31||

bandibhiH satataM kAle stuvadbhirabhinanditAH |
shivAnAmashivA ghorAH shRRiNvanti vividhA giraH || 32||

ye purA sherate vIrAH shayaneShu yashasvinaH |
chandanAgurudigdhA~NgAste.adya pA.nsuShu sherate || 33||

teShAmAbharaNAnyete gRRidhragomAyuvAyasAH |
AkShipantyashivA ghorA vinadantaH punaH punaH || 34||

chApAni vishikhAnpItAnnistri.nshAnvimalA gadAH |
yuddhAbhimAninaH prItA jIvanta iva bibhrati || 35||

surUpavarNA bahavaH kravyAdairavaghaTTitAH |
RRiShabhapratirUpAkShAH sherate haritasrajaH || 36||

apare punarAli~Ngya gadAH parighabAhavaH |
sherate.abhimukhAH shUrA dayitA iva yoShitaH || 37||

bibhrataH kavachAnyanye vimalAnyAyudhAni cha |
na dharShayanti kravyAdA jIvantIti janArdana || 38||

kravyAdaiH kRRiShyamANAnAmapareShAM mahAtmanAm |
shAtakaumbhyaH srajashchitrA viprakIrNAH samantataH || 39||

ete gomAyavo bhImA nihatAnAM yashasvinAm |
kaNThAntaragatAnhArAnAkShipanti sahasrashaH || 40||

sarveShvapararAtreShu yAnanandanta bandinaH |
stutibhishcha parArdhyAbhirupachAraishcha shikShitAH || 41||

tAnimAH paridevanti duHkhArtAH paramA~NganAH |
kRRipaNaM vRRiShNishArdUla duHkhashokArditA bhRRisham || 42||

raktotpalavanAnIva vibhAnti ruchirANi vai |
mukhAni paramastrINAM parishuShkANi keshava || 43||

ruditoparatA hyetA dhyAyantyaH sampariplutAH |
kurustriyo.abhigachChanti tena tenaiva duHkhitAH || 44||

etAnyAdityavarNAni tapanIyanibhAni cha |
roSharodanatAmrANi vaktrANi kuruyoShitAm || 45||

AsAmaparipUrNArthaM nishamya paridevitam |
itaretarasa~NkrandAnna vijAnanti yoShitaH || 46||

etA dIrghamivochChvasya vikrushya cha vilapya cha |
vispandamAnA duHkhena vIrA jahati jIvitam || 47||

bahvyo dRRiShTvA sharIrANi kroshanti vilapanti cha |
pANibhishchAparA ghnanti shirA.nsi mRRidupANayaH || 48||

shirobhiH patitairhastaiH sarvA~NgairyUthashaH kRRitaiH |
itaretarasampRRiktairAkIrNA bhAti medinI || 49||

vishiraskAnatho kAyAndRRiShTvA ghorAbhinandinaH |
muhyantyanuchitA nAryo videhAni shirA.nsi cha || 50||

shiraH kAyena sandhAya prekShamANA vichetasaH |
apashyantyo paraM tatra nedamasyeti duHkhitAH || 51||

bAhUrucharaNAnanyAnvishikhonmathitAnpRRithak |
sa.ndadhatyo.asukhAviShTA mUrChantyetAH punaH punaH || 52||

utkRRittashirasashchAnyAnvijagdhAnmRRigapakShibhiH |
dRRiShTvA kAshchinna jAnanti bhartR^InbharatayoShitaH || 53||

pANibhishchAparA ghnanti shirA.nsi madhusUdana |
prekShya bhrAtR^InpitR^InputrAnpatI.nshcha nihatAnparaiH || 54||

bAhubhishcha sakhaDgaishcha shirobhishcha sakuNDalaiH |
agamyakalpA pRRithivI mA.nsashoNitakardamA || 55||

na duHkheShUchitAH pUrvaM duHkhaM gAhantyaninditAH |
bhrAtRRibhiH pitRRibhiH putrairupakIrNAM vasundharAm || 56||

yUthAnIva kishorINAM sukeshInAM janArdana |
snuShANAM dhRRitarAShTrasya pashya vRRindAnyanekashaH || 57||

ato duHkhataraM kiM nu keshava pratibhAti me |
yadimAH kurvate sarvA rUpamuchchAvachaM striyaH || 58||

nUnamAcharitaM pApaM mayA pUrveShu janmasu |
yA pashyAmi hatAnputrAnpautrAnbhrAtR^I.nshcha keshava || 59||

evamArtA vilapatI dadarsha nihataM sutam || 59||

\hrule

\medskip
                  17
\medskip

vaishampAyana uvAcha||

tato duryodhanaM dRRiShTvA gAndhArI shokakarshitA |
sahasA nyapatadbhUmau Chinneva kadalI vane || 1||

sA tu labdhvA punaH sa~nj~nAM vikrushya cha punaH punaH |
duryodhanamabhiprekShya shayAnaM rudhirokShitam || 2||

pariShvajya cha gAndhArI kRRipaNaM paryadevayat |
hA hA putreti shokArtA vilalApAkulendriyA || 3||

sugUDhajatru vipulaM hAraniShkaniShevitam |
vAriNA netrajenoraH si~nchantI shokatApitA || 4||

samIpasthaM hRRiShIkeshamidaM vachanamabravIt || 4||

upasthite.asminsa~NgrAme j~nAtInAM sa~NkShaye vibho |
mAmayaM prAha vArShNeya prA~njalirnRRipasattamaH || 5||

asmi~nj~nAtisamuddharShe jayamambA bravItu me || 5||

ityukte jAnatI sarvamahaM svaM vyasanAgamam |
abruvaM puruShavyAghra yato dharmastato jayaH || 6||

yathA na yudhyamAnastvaM sampramuhyasi putraka |
dhruvaM shastrajitA.NllokAnprAptAsyamaravadvibho || 7||

ityevamabruvaM pUrvaM nainaM shochAmi vai prabho |
dhRRitarAShTraM tu shochAmi kRRipaNaM hatabAndhavam || 8||

amarShaNaM yudhAM shreShThaM kRRitAstraM yuddhadurmadam |
shayAnaM vIrashayane pashya mAdhava me sutam || 9||

yo.ayaM mUrdhAvasiktAnAmagre yAti parantapaH |
so.ayaM pA.nsuShu shete.adya pashya kAlasya paryayam || 10||

dhruvaM duryodhano vIro gatiM nasulabhAM gataH |
tathA hyabhimukhaH shete shayane vIrasevite || 11||

yaM purA paryupAsInA ramayanti mahIkShitaH |
mahItalasthaM nihataM gRRidhrAstaM paryupAsate || 12||

yaM purA vyajanairagryairupavIjanti yoShitaH |
tamadya pakShavyajanairupavIjanti pakShiNaH || 13||

eSha shete mahAbAhurbalavAnsatyavikramaH |
siMheneva dvipaH sa~Nkhye bhImasenena pAtitaH || 14||

pashya duryodhanaM kRRiShNa shayAnaM rudhirokShitam |
nihataM bhImasenena gadAmudyamya bhArata || 15||

akShauhiNIrmahAbAhurdasha chaikAM cha keshava |
anayadyaH purA sa~Nkhye so.anayAnnidhanaM gataH || 16||

eSha duryodhanaH shete maheShvAso mahArathaH |
shArdUla iva siMhena bhImasenena pAtitaH || 17||

viduraM hyavamanyaiSha pitaraM chaiva mandabhAk |
bAlo vRRiddhAvamAnena mando mRRityuvashaM gataH || 18||

niHsapatnA mahI yasya trayodasha samAH sthitA |
sa shete nihato bhUmau putro me pRRithivIpatiH || 19||

apashyaM kRRiShNa pRRithivIM dhArtarAShTrAnushAsanAt |
pUrNAM hastigavAshvasya vArShNeya na tu tachchiram || 20||

tAmevAdya mahAbAho pashyAmyanyAnushAsanAt |
hInAM hastigavAshvena kiM nu jIvAmi mAdhava || 21||

idaM kRRichChrataraM pashya putrasyApi vadhAnmama |
yadimAH paryupAsante hatA~nshUrAnraNe striyaH || 22||

prakIrNakeshAM sushroNIM duryodhanabhujA~NkagAm |
rukmavedInibhAM pashya kRRiShNa lakShmaNamAtaram || 23||

nUnameShA purA bAlA jIvamAne mahAbhuje |
bhujAvAshritya ramate subhujasya manasvinI || 24||

kathaM tu shatadhA nedaM hRRidayaM mama dIryate |
pashyantyA nihataM putraM putreNa sahitaM raNe || 25||

putraM rudhirasa.nsiktamupajighratyaninditA |
duryodhanaM tu vAmorUH pANinA parimArjati || 26||

kiM nu shochati bhartAraM putraM chaiShA manasvinI |
tathA hyavasthitA bhAti putraM chApyabhivIkShya sA || 27||

svashiraH pa~nchashAkhAbhyAmabhihatyAyatekShaNA |
patatyurasi vIrasya kururAjasya mAdhava || 28||

puNDarIkanibhA bhAti puNDarIkAntaraprabhA |
mukhaM vimRRijya putrasya bhartushchaiva tapasvinI || 29||

yadi chApyAgamAH santi yadi vA shrutayastathA |
dhruvaM lokAnavApto.ayaM nRRipo bAhubalArjitAn || 30||

\hrule

\medskip
                  18
\medskip

gAndhAryuvAcha||

pashya mAdhava putrAnme shatasa~NkhyA~njitaklamAn |
gadayA bhImasenena bhUyiShThaM nihatAnraNe || 1||

idaM duHkhataraM me.adya yadimA muktamUrdhajAH |
hataputrA raNe bAlAH paridhAvanti me snuShAH || 2||

prAsAdatalachAriNyashcharaNairbhUShaNAnvitaiH |
ApannA yatspRRishantImA rudhirArdrAM vasundharAm || 3||

gRRidhrAnutsArayantyashcha gomAyUnvAyasA.nstathA |
shokenArtA vighUrNantyo mattA iva charantyuta || 4||

eShAnyA tvanavadyA~NgI karasaMmitamadhyamA |
ghoraM tadvaishasaM dRRiShTvA nipatatyatiduHkhitA || 5||

dRRiShTvA me pArthivasutAmetAM lakShmaNamAtaram |
rAjaputrIM mahAbAho mano na vyupashAmyati || 6||

bhrAtR^I.nshchAnyAH patI.nshchAnyAH putrA.nshcha nihatAnbhuvi |
dRRiShTvA paripatantyetAH pragRRihya subhujA bhujAn || 7||

madhyamAnAM tu nArINAM vRRiddhAnAM chAparAjita |
AkrandaM hatabandhUnAM dAruNe vaishase shRRiNu || 8||

rathanIDAni dehA.nshcha hatAnAM gajavAjinAm |
AshritAH shramamohArtAH sthitAH pashya mahAbala || 9||

anyA chApahRRitaM kAyAchchArukuNDalamunnasam |
svasya bandhoH shiraH kRRiShNa gRRihItvA pashya tiShThati || 10||

pUrvajAtikRRitaM pApaM manye nAlpamivAnagha |
etAbhiranavadyAbhirmayA chaivAlpamedhayA || 11||

tadidaM dharmarAjena yAtitaM no janArdana |
na hi nAsho.asti vArShNeya karmaNoH shubhapApayoH || 12||

pratyagravayasaH pashya darshanIyakuchodarAH |
kuleShu jAtA hrImatyaH kRRiShNapakShAkShimUrdhajAH || 13||

ha.nsagadgadabhAShiNyo duHkhashokapramohitAH |
sArasya iva vAshantyaH patitAH pashya mAdhava || 14||

phullapadmaprakAshAni puNDarIkAkSha yoShitAm |
anavadyAni vaktrANi tapatyasukharashmivAn || 15||

IrShUNAM mama putrANAM vAsudevAvarodhanam |
mattamAta~NgadarpANAM pashyantyadya pRRithagjanAH || 16||

shatachandrANi charmANi dhvajA.nshchAdityasaMnibhAn |
raukmANi chaiva varmANi niShkAnapi cha kA~nchanAn || 17||

shIrShatrANAni chaitAni putrANAM me mahItale |
pashya dIptAni govinda pAvakAnsuhutAniva || 18||

eSha duHshAsanaH shete shUreNAmitraghAtinA |
pItashoNitasarvA~Ngo bhImasenena pAtitaH || 19||

gadayA vIraghAtinyA pashya mAdhava me sutam |
dyUtakleshAnanusmRRitya draupadyA choditena cha || 20||

uktA hyanena pA~nchAlI sabhAyAM dyUtanirjitA |
priyaM chikIrShatA bhrAtuH karNasya cha janArdana || 21||

sahaiva sahadevena nakulenArjunena cha |
dAsabhAryAsi pA~nchAli kShipraM pravisha no gRRihAn || 22||

tato.ahamabruvaM kRRiShNa tadA duryodhanaM nRRipam |
mRRityupAshaparikShiptaM shakuniM putra varjaya || 23||

nibodhainaM sudurbuddhiM mAtulaM kalahapriyam |
kShipramenaM parityajya putra shAmyasva pANDavaiH || 24||

na budhyase tvaM durbuddhe bhImasenamamarShaNam |
vA~NnArAchaistuda.nstIkShNairulkAbhiriva ku~njaram || 25||

tAneSha rabhasaH krUro vAkShalyAnavadhArayan |
utsasarja viShaM teShu sarpo govRRiShabheShviva || 26||

eSha duHshAsanaH shete vikShipya vipulau bhujau |
nihato bhImasenena siMheneva maharShabhaH || 27||

atyarthamakarodraudraM bhImaseno.atyamarShaNaH |
duHshAsanasya yatkruddho.apibachChoNitamAhave || 28||

\hrule

\medskip
                  19
\medskip

gAndhAryuvAcha||

eSha mAdhava putro me vikarNaH prAj~nasaMmataH |
bhUmau vinihataH shete bhImena shatadhA kRRitaH || 1||

gajamadhyagataH shete vikarNo madhusUdana |
nIlameghaparikShiptaH sharadIva divAkaraH || 2||

asya chApagraheNaiSha pANiH kRRitakiNo mahAn |
katha~nchichChidyate gRRidhrairattukAmaistalatravAn || 3||

asya bhAryAmiShaprepsUngRRidhrAnetA.nstapasvinI |
vArayatyanishaM bAlA na cha shaknoti mAdhava || 4||

yuvA vRRindArakaH shUro vikarNaH puruSharShabha |
sukhochitaH sukhArhashcha shete pA.nsuShu mAdhava || 5||

karNinAlIkanArAchairbhinnamarmANamAhave |
adyApi na jahAtyenaM lakShmIrbharatasattamam || 6||

eSha sa~NgrAmashUreNa pratij~nAM pAlayiShyatA |
durmukho.abhimukhaH shete hato.arigaNahA raNe || 7||

tasyaitadvadanaM kRRiShNa shvApadairardhabhakShitam |
vibhAtyabhyadhikaM tAta saptamyAmiva chandramAH || 8||

shUrasya hi raNe kRRiShNa yasyAnanamathedRRisham |
sa kathaM nihato.amitraiH pA.nsUngrasati me sutaH || 9||

yasyAhavamukhe saumya sthAtA naivopapadyate |
sa kathaM durmukho.amitrairhato vibudhalokajit || 10||

chitrasenaM hataM bhUmau shayAnaM madhusUdana |
dhArtarAShTramimaM pashya pratimAnaM danuShmatAm || 11||

taM chitramAlyAbharaNaM yuvatyaH shokakarshitAH |
kravyAdasa~NghaiH sahitA rudantyaH paryupAsate || 12||

strINAM ruditanirghoShaH shvApadAnAM cha garjitam |
chitrarUpamidaM kRRiShNa vichitraM pratibhAti me || 13||

yuvA vRRindArako nityaM pravarastrIniShevitaH |
vivi.nshatirasau shete dhvastaH pA.nsuShu mAdhava || 14||

sharasa~NkRRittavarmANaM vIraM vishasane hatam |
parivAryAsate gRRidhrAH parivi.nshA vivi.nshatim || 15||

pravishya samare vIraH pANDavAnAmanIkinIm |
Avishya shayane shete punaH satpuruShochitam || 16||

smitopapannaM sunasaM subhru tArAdhipopamam |
atIva shubhraM vadanaM pashya kRRiShNa vivi.nshateH || 17||

yaM sma taM paryupAsante vasuM vAsavayoShitaH |
krIDantamiva gandharvaM devakanyAH sahasrashaH || 18||

hantAraM vIrasenAnAM shUraM samitishobhanam |
nibarhaNamamitrANAM duHsahaM viShaheta kaH || 19||

duHsahasyaitadAbhAti sharIraM sa.nvRRitaM sharaiH |
girirAtmaruhaiH phullaiH karNikArairivAvRRitaH || 20||

shAtakaumbhyA srajA bhAti kavachena cha bhAsvatA |
agnineva giriH shveto gatAsurapi duHsahaH || 21||

\hrule

\medskip
              uttarAvilApaH
                  20
\medskip

gAndhAryuvAcha||

adhyardhaguNamAhuryaM bale shaurye cha mAdhava |
pitrA tvayA cha dAshArha dRRiptaM siMhamivotkaTam || 1||

yo bibheda chamUmeko mama putrasya durbhidAm |
sa bhUtvA mRRityuranyeShAM svayaM mRRityuvashaM gataH || 2||

tasyopalakShaye kRRiShNa kArShNeramitatejasaH |
abhimanyorhatasyApi prabhA naivopashAmyati || 3||

eShA virATaduhitA snuShA gANDIvadhanvanaH |
ArtA bAlA patiM vIraM shochyA shochatyaninditA || 4||

tameShA hi samAsAdya bhAryA bhartAramantike |
virATaduhitA kRRiShNa pANinA parimArjati || 5||

tasya vaktramupAghrAya saubhadrasya yashasvinI |
vibuddhakamalAkAraM kambuvRRittashirodharam || 6||

kAmyarUpavatI chaiShA pariShvajati bhAminI |
lajjamAnA purevainaM mAdhvIkamadamUrChitA || 7||

tasya kShatajasa.ndigdhaM jAtarUpapariShkRRitam |
vimuchya kavachaM kRRiShNa sharIramabhivIkShate || 8||

avekShamANA taM bAlA kRRiShNa tvAmabhibhAShate |
ayaM te puNDarIkAkSha sadRRishAkSho nipAtitaH || 9||

bale vIrye cha sadRRishastejasA chaiva te.anagha |
rUpeNa cha tavAtyarthaM shete bhuvi nipAtitaH || 10||

atyantasukumArasya rA~NkavAjinashAyinaH |
kachchidadya sharIraM te bhUmau na paritapyate || 11||

mAta~NgabhujavarShmANau jyAkShepakaThinatvachau |
kA~nchanA~Ngadinau sheShe nikShipya vipulau bhujau || 12||

vyAyamya bahudhA nUnaM sukhasuptaH shramAdiva |
evaM vilapatImArtAM na hi mAmabhibhAShase || 13||

AryAmArya subhadrAM tvamimA.nshcha tridashopamAn |
pitR^InmAM chaiva duHkhArtAM vihAya kva gamiShyasi || 14||

tasya shoNitasa.ndigdhAnkeshAnunnAmya pANinA |
utsa~Nge vaktramAdhAya jIvantamiva pRRichChati || 15||

svasrIyaM vAsudevasya putraM gANDIvadhanvanaH || 15||

kathaM tvAM raNamadhyasthaM jaghnurete mahArathAH |
dhigastu krUrakartR^I.nstAnkRRipakarNajayadrathAn || 16||

droNadrauNAyanI chobhau yairasi vyasanIkRRitaH |
ratharShabhANAM sarveShAM kathamAsIttadA manaH || 17||

bAlaM tvAM parivAryaikaM mama duHkhAya jaghnuShAm |
kathaM nu pANDavAnAM cha pA~nchAlAnAM cha pashyatAm || 18||

tvaM vIra nidhanaM prApto nAthavAnsannanAthavat || 18||

dRRiShTvA bahubhirAkrande nihataM tvAmanAthavat |
vIraH puruShashArdUlaH kathaM jIvati pANDavaH || 19||

na rAjyalAbho vipulaH shatrUNAM vA parAbhavaH |
prItiM dAsyati pArthAnAM tvAmRRite puShkarekShaNa || 20||

tava shastrajitA.NllokAndharmeNa cha damena cha |
kShipramanvAgamiShyAmi tatra mAM pratipAlaya || 21||

durmaraM punaraprApte kAle bhavati kenachit |
yadahaM tvAM raNe dRRiShTvA hataM jIvAmi durbhagA || 22||

kAmidAnIM naravyAghra shlakShNayA smitayA girA |
pitRRiloke sametyAnyAM mAmivAmantrayiShyasi || 23||

nUnamapsarasAM svarge manA.nsi pramathiShyasi |
parameNa cha rUpeNa girA cha smitapUrvayA || 24||

prApya puNyakRRitA.NllokAnapsarobhiH sameyivAn |
saubhadra viharankAle smarethAH sukRRitAni me || 25||

etAvAniha sa.nvAso vihitaste mayA saha |
ShaNmAsAnsaptame mAsi tvaM vIra nidhanaM gataH || 26||

ityuktavachanAmetAmapakarShanti duHkhitAm |
uttarAM moghasa~NkalpAM matsyarAjakulastriyaH || 27||

uttarAmapakRRiShyainAmArtAmArtatarAH svayam |
virATaM nihataM dRRiShTvA kroshanti vilapanti cha || 28||

droNAstrasharasa~NkRRittaM shayAnaM rudhirokShitam |
virATaM vitudantyete gRRidhragomAyuvAyasAH || 29||

vitudyamAnaM vihagairvirATamasitekShaNAH |
na shaknuvanti vivashA nivartayitumAturAH || 30||

AsAmAtapataptAnAmAyAsena cha yoShitAm |
shrameNa cha vivarNAnAM rUpANAM vigataM vapuH || 31||

uttaraM chAbhimanyuM cha kAmbojaM cha sudakShiNam |
shishUnetAnhatAnpashya lakShmaNaM cha sudarshanam || 32||

Ayodhanashiromadhye shayAnaM pashya mAdhava || 32||

\hrule

\medskip
                  21
\medskip

gAndhAryuvAcha||

eSha vaikartanaH shete maheShvAso mahArathaH |
jvalitAnalavatsa~Nkhye sa.nshAntaH pArthatejasA || 1||

pashya vaikartanaM karNaM nihatyAtirathAnbahUn |
shoNitaughaparItA~NgaM shayAnaM patitaM bhuvi || 2||

amarShI dIrgharoShashcha maheShvAso mahArathaH |
raNe vinihataH shete shUro gANDIvadhanvanA || 3||

yaM sma pANDavasantrAsAnmama putrA mahArathAH |
prAyudhyanta puraskRRitya mAta~NgA iva yUthapam || 4||

shArdUlamiva siMhena samare savyasAchinA |
mAta~Ngamiva mattena mAta~Ngena nipAtitam || 5||

sametAH puruShavyAghra nihataM shUramAhave |
prakIrNamUrdhajAH patnyo rudatyaH paryupAsate || 6||

udvignaH satataM yasmAddharmarAjo yudhiShThiraH |
trayodasha samA nidrAM chintayannnAdhyagachChata || 7||

anAdhRRiShyaH parairyuddhe shatrubhirmaghavAniva |
yugAntAgnirivArchiShmAnhimavAniva cha sthiraH || 8||

sa bhUtvA sharaNaM vIro dhArtarAShTrasya mAdhava |
bhUmau vinihataH shete vAtarugNa iva drumaH || 9||

pashya karNasya patnIM tvaM vRRiShasenasya mAtaram |
lAlapyamAnAH karuNaM rudatIM patitAM bhuvi || 10||

AchAryashApo.anugato dhruvaM tvAM  yadagrasachchakramiyaM dharA te |
tataH shareNApahRRitaM shiraste  dhana~njayenAhave shatrumadhye || 11||

aho dhigeShA patitA visa~nj~nA  samIkShya jAmbUnadabaddhaniShkam |
karNaM mahAbAhumadInasattvaM  suSheNamAtA rudatI bhRRishArtA || 12||

alpAvasheSho hi kRRito mahAtmA  sharIrabhakShaiH paribhakShayadbhiH |
draShTuM na samprItikaraH shashIva  kRRiShNashya pakShasya chaturdashAhe || 13||

sAvartamAnA patitA pRRithivyA mutthAya dInA punareva chaiShA |
karNasya vaktraM parijighramANA  rorUyate putravadhAbhitaptA || 14||

\hrule

\medskip
                  22
\medskip

gAndhAryuvAcha||

AvantyaM bhImasenena bhakShayanti nipAtitam |
gRRidhragomAyavaH shUraM bahubandhumabandhuvat || 1||

taM pashya kadanaM kRRitvA shatrUNAM madhusUdana |
shayAnaM vIrashayane rudhireNa samukShitam || 2||

taM sRRigAlAshcha ka~NkAshcha kravyAdAshcha pRRithagvidhAH |
tena tena vikarShanti pashya kAlasya paryayam || 3||

shayAnaM vIrashayane vIramAkrandasAriNam |
Avantyamabhito nAryo rudatyaH paryupAsate || 4||

prAtipIyaM maheShvAsaM hataM bhallena bAhlikam |
prasuptamiva shArdUlaM pashya kRRiShNa manasvinam || 5||

atIva mukhavarNo.asya nihatasyApi shobhate |
somasyevAbhipUrNasya paurNamAsyAM samudyataH || 6||

putrashokAbhitaptena pratij~nAM parirakShatA |
pAkashAsaninA sa~Nkhye vArddhakShatrirnipAtitaH || 7||

ekAdasha chamUrjitvA rakShyamANaM mahAtmanA |
satyaM chikIrShatA pashya hatamenaM jayadratham || 8||

sindhusauvIrabhartAraM darpapUrNaM manasvinam |
bhakShayanti shivA gRRidhrA janArdana jayadratham || 9||

sa.nrakShyamANaM bhAryAbhiranuraktAbhirachyuta |
bhaShanto vyapakarShanti gahanaM nimnamantikAt || 10||

tametAH paryupAsante rakShamANA mahAbhujam |
sindhusauvIragAndhArakAmbojayavanastriyaH || 11||

yadA kRRiShNAmupAdAya prAdravatkekayaiH saha |
tadaiva vadhyaH pANDUnAM janArdana jayadrathaH || 12||

duHshalAM mAnayadbhistu yadA mukto jayadrathaH |
kathamadya na tAM kRRiShNa mAnayanti sma te punaH || 13||

saiShA mama sutA bAlA vilapantI suduHkhitA |
pramApayati chAtmAnamAkroshati cha pANDavAn || 14||

kiM nu duHkhataraM kRRiShNa paraM mama bhaviShyati |
yatsutA vidhavA bAlA snuShAshcha nihateshvarAH || 15||

aho dhigduHshalAM pashya vItashokabhayAmiva |
shiro bharturanAsAdya dhAvamAnAmitastataH || 16||

vArayAmAsa yaH sarvAnpANDavAnputragRRiddhinaH |
sa hatvA vipulAH senAH svayaM mRRityuvashaM gataH || 17||

taM mattamiva mAta~NgaM vIraM paramadurjayam |
parivArya rudantyetAH striyashchandropamAnanAH || 18||

\hrule

\medskip
                  23
\medskip

gAndhAryuvAcha||

eSha shalyo hataH shete sAkShAnnakulamAtulaH |
dharmaj~nena satA tAta dharmarAjena sa.nyuge || 1||

yastvayA spardhate nityaM sarvatra puruSharShabha |
sa eSha nihataH shete madrarAjo mahArathaH || 2||

yena sa~NgRRihNatA tAta rathamAdhiratheryudhi |
jayArthaM pANDuputrANAM tathA tejovadhaH kRRitaH || 3||

aho dhikpashya shalyasya pUrNachandrasudarshanam |
mukhaM padmapalAshAkShaM vaDairAdaShTamavraNam || 4||

eShA chAmIkarAbhasya taptakA~nchanasaprabhA |
AsyAdviniHsRRitA jihvA bhakShyate kRRiShNa pakShibhiH || 5||

yudhiShThireNa nihataM shalyaM samitishobhanam |
rudantyaH paryupAsante madrarAjakulastriyaH || 6||

etAH susUkShmavasanA madrarAjaM nararShabham |
kroshantyabhisamAsAdya kShatriyAH kShatriyarShabham || 7||

shalyaM nipatitaM nAryaH parivAryAbhitaH sthitAH |
vAshitA gRRiShTayaH pa~Nke parimagnamivarShabham || 8||

shalyaM sharaNadaM shUraM pashyainaM rathasattamam |
shayAnaM vIrashayane sharairvishakalIkRRitam || 9||

eSha shailAlayo rAjA bhagadattaH pratApavAn |
gajA~NkushadharaH shreShThaH shete bhuvi nipAtitaH || 10||

yasya rukmamayI mAlA shirasyeShA virAjate |
shvApadairbhakShyamANasya shobhayantIva mUrdhajAn || 11||

etena kila pArthasya yuddhamAsItsudAruNam |
lomaharShaNamatyugraM shakrasya balinA yathA || 12||

yodhayitvA mahAbAhureSha pArthaM dhana~njayam |
sa.nshayaM gamayitvA cha kuntIputreNa pAtitaH || 13||

yasya nAsti samo loke shaurye vIrye cha kashchana |
sa eSha nihataH shete bhIShmo bhIShmakRRidAhave || 14||

pashya shAntanavaM kRRiShNa shayAnaM sUryavarchasam |
yugAnta iva kAlena pAtitaM sUryamambarAt || 15||

eSha taptvA raNe shatrU~nshastratApena vIryavAn |
narasUryo.astamabhyeti sUryo.astamiva keshava || 16||

sharatalpagataM vIraM dharme devApinA samam |
shayAnaM vIrashayane pashya shUraniShevite || 17||

karNinAlIkanArAchairAstIrya shayanottamam |
Avishya shete bhagavAnskandaH sharavaNaM yathA || 18||

atUlapUrNaM gA~NgeyastribhirbANaiH samanvitam |
upadhAyopadhAnAgryaM dattaM gANDIvadhanvanA || 19||

pAlayAnaH pituH shAstramUrdhvaretA mahAyashAH |
eSha shAntanavaH shete mAdhavApratimo yudhi || 20||

dharmAtmA tAta dharmaj~naH pAramparyeNa nirNaye |
amartya iva martyaH sanneSha prANAnadhArayat || 21||

nAsti yuddhe kRRitI kashchinna vidvAnna parAkramI |
yatra shAntanavo bhIShmaH shete.adya nihataH paraiH || 22||

svayametena shUreNa pRRichChyamAnena pANDavaiH |
dharmaj~nenAhave mRRityurAkhyAtaH satyavAdinA || 23||

pranaShTaH kuruva.nshashcha punaryena samuddhRRitaH |
sa gataH kurubhiH sArdhaM mahAbuddhiH parAbhavam || 24||

dharmeShu kuravaH kaM nu pariprakShyanti mAdhava |
gate devavrate svargaM devakalpe nararShabhe || 25||

arjunasya vinetAramAchAryaM sAtyakestathA |
taM pashya patitaM droNaM kurUNAM gurusattamam || 26||

astraM chaturvidhaM veda yathaiva tridasheshvaraH |
bhArgavo vA mahAvIryastathA droNo.api mAdhava || 27||

yasya prasAdAdbIbhatsuH pANDavaH karma duShkaram |
chakAra sa hataH shete nainamastrANyapAlayan || 28||

yaM purodhAya kurava Ahvayanti sma pANDavAn |
so.ayaM shastrabhRRitAM shreShTho droNaH shastraiH pRRithakkRRitaH || 29||

yasya nirdahataH senAM gatiragnerivAbhavat |
sa bhUmau nihataH shete shAntArchiriva pAvakaH || 30||

dhanurmuShTirashIrNashcha hastAvApashcha mAdhava |
droNasya nihatasyApi dRRishyate jIvato yathA || 31||

vedA yasmAchcha chatvAraH sarvAstrANi cha keshava |
anapetAni vai shUrAdyathaivAdau prajApateH || 32||

vandanArhAvimau tasya bandibhirvanditau shubhau |
gomAyavo vikarShanti pAdau shiShyashatArchitau || 33||

droNaM drupadaputreNa nihataM madhusUdana |
kRRipI kRRipaNamanvAste duHkhopahatachetanA || 34||

tAM pashya rudatImArtAM muktakeshImadhomukhIm |
hataM patimupAsantIM droNaM shastrabhRRitAM varam || 35||

bANairbhinnatanutrANaM dhRRiShTadyumnena keshava |
upAste vai mRRidhe droNaM jaTilA brahmachAriNI || 36||

pretakRRitye cha yatate kRRipI kRRipaNamAturA |
hatasya samare bhartuH sukumArI yashasvinI || 37||

agnInAhRRitya vidhivachchitAM prajvAlya sarvashaH |
droNamAdhAya gAyanti trINi sAmAni sAmagAH || 38||

kiranti cha chitAmete jaTilA brahmachAriNaH |
dhanurbhiH shaktibhishchaiva rathanIDaishcha mAdhava || 39||

shastraishcha vividhairanyairdhakShyante bhUritejasam |
ta ete droNamAdhAya sha.nsanti cha rudanti cha || 40||

sAmabhistribhirantaHsthairanusha.nsanti chApare |
agnAvagnimivAdhAya droNaM hutvA hutAshane || 41||

gachChantyabhimukhA ga~NgAM droNashiShyA dvijAtayaH |
apasavyAM chitiM kRRitvA puraskRRitya kRRipIM tadA || 42||

\hrule

\medskip
                  24
\medskip

gAndhAryuvAcha||

somadattasutaM pashya yuyudhAnena pAtitam |
vitudyamAnaM vihagairbahubhirmAdhavAntike || 1||

putrashokAbhisantaptaH somadatto janArdana |
yuyudhAnaM maheShvAsaM garhayanniva dRRishyate || 2||

asau tu bhUrishravaso mAtA shokapariplutA |
AshvAsayati bhartAraM somadattamaninditA || 3||

diShTyA nedaM mahArAja dAruNaM bharatakShayam |
kurusa~NkrandanaM ghoraM yugAntamanupashyasi || 4||

diShTyA yUpadhvajaM vIraM putraM bhUrisahasradam |
anekakratuyajvAnaM nihataM nAdya pashyasi || 5||

diShTyA snuShANAmAkrande ghoraM vilapitaM bahu |
na shRRiNoShi mahArAja sArasInAmivArNave || 6||

ekavastrAnusa.nvItAH prakIrNAsitamUrdhajAH |
snuShAste paridhAvanti hatApatyA hateshvarAH || 7||

shvApadairbhakShyamANaM tvamaho diShTyA na pashyasi |
ChinnabAhuM naravyAghramarjunena nipAtitam || 8||

shalaM vinihataM sa~Nkhye bhUrishravasameva cha |
snuShAshcha vidhavAH sarvA diShTyA nAdyeha pashyasi || 9||

diShTyA tatkA~nchanaM ChatraM yUpaketormahAtmanaH |
vinikIrNaM rathopasthe saumadatterna pashyasi || 10||

amUstu bhUrishravaso bhAryAH sAtyakinA hatam |
parivAryAnushochanti bhartAramasitekShaNAH || 11||

etA vilapya bahulaM bhartRRishokena karshitAH |
patantyabhimukhA bhUmau kRRipaNaM bata keshava || 12||

bIbhatsuratibIbhatsaM karmedamakarotkatham |
pramattasya yadachChaitsIdbAhuM shUrasya yajvanaH || 13||

tataH pApataraM karma kRRitavAnapi sAtyakiH |
yasmAtprAyopaviShTasya prAhArShItsa.nshitAtmanaH || 14||

eko dvAbhyAM hataH sheShe tvamadharmeNa dhArmikaH |
iti yUpadhvajasyaitAH striyaH kroshanti mAdhava || 15||

bhAryA yUpadhvajasyaiShA karasaMmitamadhyamA |
kRRitvotsa~Nge bhujaM bhartuH kRRipaNaM paryadevayat || 16||

ayaM sa rashanotkarShI pInastanavimardanaH |
nAbhyUrujaghanasparshI nIvIvisra.nsanaH karaH || 17||

vAsudevasya sAMnidhye pArthenAkliShTakarmaNA |
yudhyataH samare.anyena pramattasya nipAtitaH || 18||

kiM nu vakShyasi sa.nsatsu kathAsu cha janArdana |
arjunasya mahatkarma svayaM vA sa kirITavAn || 19||

ityevaM garhayitvaiShA tUShNImAste varA~NganA |
tAmetAmanushochanti sapatnyaH svAmiva snuShAm || 20||

gAndhArarAjaH shakunirbalavAnsatyavikramaH |
nihataH sahadevena bhAgineyena mAtulaH || 21||

yaH purA hemadaNDAbhyAM vyajanAbhyAM sma vIjyate |
sa eSha pakShibhiH pakShaiH shayAna upavIjyate || 22||

yaH sma rUpANi kurute shatasho.atha sahasrashaH |
tasya mAyAvino mAyA dagdhAH pANDavatejasA || 23||

mAyayA nikRRitipraj~no jitavAnyo yudhiShThiram |
sabhAyAM vipulaM rAjyaM sa punarjIvitaM jitaH || 24||

shakuntAH shakuniM kRRiShNa samantAtparyupAsate |
kitavaM mama putrANAM vinAshAyopashikShitam || 25||

etenaitanmahadvairaM prasaktaM pANDavaiH saha |
vadhAya mama putrANAmAtmanaH sagaNasya cha || 26||

yathaiva mama putrANAM lokAH shastrajitAH prabho |
evamasyApi durbuddherlokAH shastreNa vai jitAH || 27||

kathaM cha nAyaM tatrApi putrAnme bhrAtRRibhiH saha |
virodhayedRRijupraj~nAnanRRijurmadhusUdana || 28||

\hrule

\medskip
                  25
\medskip

gAndhAryuvAcha||

kAmbojaM pashya durdharShaM kAmbojAstaraNochitam |
shayAnamRRiShabhaskandhaM hataM pA.nsushu mAdhava || 1||

yasya kShatajasa.ndigdhau bAhU chandanarUShitau |
avekShya kRRipaNaM bhAryA vilapatyatiduHkhitA || 2||

imau tau parighaprakhyau bAhU shubhatalA~NgulI |
yayorvivaramApannAM na ratirmAM purAjahat || 3||

kAM gatiM nu gamiShyAmi tvayA hInA janeshvara |
dUrabandhuranAtheva atIva madhurasvarA || 4||

Atape klAmyamAnAnAM vividhAnAmiva srajAm |
klAntAnAmapi nArINAM na shrIrjahati vai tanum || 5||

shayAnamabhitaH shUraM kAli~NgaM madhusUdana |
pashya dIptA~NgadayugapratibaddhamahAbhujam || 6||

mAgadhAnAmadhipatiM jayatsenaM janArdana |
parivArya praruditA mAgadhyaH pashya yoShitaH || 7||

AsAmAyatanetrANAM susvarANAM janArdana |
manaHshrutiharo nAdo mano mohayatIva me || 8||

prakIrNasarvAbharaNA rudantyaH shokakarshitAH |
svAstIrNashayanopetA mAgadhyaH sherate bhuvi || 9||

kosalAnAmadhipatiM rAjaputraM bRRihadbalam |
bhartAraM parivAryaitAH pRRithakpraruditAH striyaH || 10||

asya gAtragatAnbANAnkArShNibAhubalArpitAn |
uddharantyasukhAviShTA mUrChamAnAH punaH punaH || 11||

AsAM sarvAnavadyAnAmAtapena parishramAt |
pramlAnanalinAbhAni bhAnti vaktrANi mAdhava || 12||

droNena nihatAH shUrAH sherate ruchirA~NgadAH |
droNenAbhimukhAH sarve bhrAtaraH pa~ncha kekayAH || 13||

taptakA~nchanavarmANastAmradhvajarathasrajaH |
bhAsayanti mahIM bhAsA jvalitA iva pAvakAH || 14||

droNena drupadaM sa~Nkhye pashya mAdhava pAtitam |
mahAdvipamivAraNye siMhena mahatA hatam || 15||

pA~nchAlarAj~no vipulaM puNDarIkAkSha pANDuram |
AtapatraM samAbhAti sharadIva divAkaraH || 16||

etAstu drupadaM vRRiddhaM snuShA bhAryAshcha duHkhitAH |
dagdhvA gachChanti pA~nchAlyaM rAjAnamapasavyataH || 17||

dhRRiShTaketuM maheShvAsaM chedipu~Ngavama~NganAH |
droNena nihataM shUraM haranti hRRitachetasaH || 18||

droNAstramabhihatyaiSha vimarde madhusUdana |
maheShvAso hataH shete nadyA hRRita iva drumaH || 19||

eSha chedipatiH shUro dhRRiShTaketurmahArathaH |
shete vinihataH sa~Nkhye hatvA shatrUnsahasrashaH || 20||

vitudyamAnaM vihagaistaM bhAryAH pratyupasthitAH |
chedirAjaM hRRiShIkesha hataM sabalabAndhavam || 21||

dAshArhIputrajaM vIraM shayAnaM satyavikramam |
AropyA~Nke rudantyetAshchedirAjavarA~NganAH || 22||

asya putraM hRRiShIkesha suvaktraM chArukuNDalam |
droNena samare pashya nikRRittaM bahudhA sharaiH || 23||

pitaraM nUnamAjisthaM yudhyamAnaM paraiH saha |
nAjahAtpRRiShThato vIramadyApi madhusUdana || 24||

evaM mamApi putrasya putraH pitaramanvagAt |
duryodhanaM mahAbAho lakShmaNaH paravIrahA || 25||

vindAnuvindAvAvantyau patitau pashya mAdhava |
himAnte puShpitau shAlau marutA galitAviva || 26||

kA~nchanA~NgadavarmANau bANakhaDgadhanurdharau |
RRiShabhapratirUpAkShau shayAnau vimalasrajau || 27||

avadhyAH pANDavAH kRRiShNa sarva eva tvayA saha |
ye muktA droNabhIShmAbhyAM karNAdvaikartanAtkRRipAt || 28||

duryodhanAddroNasutAtsaindhavAchcha mahArathAt |
somadattAdvikarNAchcha shUrAchcha kRRitavarmaNaH || 29||

ye hanyuH shastravegena devAnapi nararShabhAH || 29||

ta ime nihatAH sa~Nkhye pashya kAlasya paryayam |
nAtibhAro.asti daivasya dhruvaM mAdhava kashchana || 30||

yadime nihatAH shUrAH kShatriyaiH kShatriyarShabhAH || 30||

tadaiva nihatAH kRRiShNa mama putrAstarasvinaH |
yadaivAkRRitakAmastvamupaplavyaM gataH punaH || 31||

shantanoshchaiva putreNa prAj~nena vidureNa cha |
tadaivoktAsmi mA snehaM kuruShvAtmasuteShviti || 32||

tayorna darshanaM tAta mithyA bhavitumarhati |
achireNaiva me putrA bhasmIbhUtA janArdana || 33||

vaishampAyana uvAcha||

ityuktvA nyapatadbhUmau gAndhArI shokakarshitA |
duHkhopahatavij~nAnA dhairyamutsRRijya bhArata || 34||

tataH kopaparItA~NgI putrashokapariplutA |
jagAma shauriM doSheNa gAndhArI vyathitendriyA || 35||

gAndhAryuvAcha||

pANDavA dhArtarAShTrAshcha drugdhAH kRRiShNa parasparam |
upekShitA vinashyantastvayA kasmAjjanArdana || 36||

shaktena bahubhRRityena vipule tiShThatA bale |
ubhayatra samarthena shrutavAkyena chaiva ha || 37||

ichChatopekShito nAshaH kurUNAM madhusUdana |
yasmAttvayA mahAbAho phalaM tasmAdavApnuhi || 38||

patishushrUShayA yanme tapaH ki~nchidupArjitam |
tena tvAM duravApAtma~nshapsye chakragadAdhara || 39||

yasmAtparasparaM ghnanto j~nAtayaH kurupANDavAH |
upekShitAste govinda tasmAjj~nAtInvadhiShyasi || 40||

tvamapyupasthite varShe ShaTtri.nshe madhusUdana |
hataj~nAtirhatAmAtyo hataputro vanecharaH || 41||

kutsitenAbhyupAyena nidhanaM samavApsyasi || 41||

tavApyevaM hatasutA nihataj~nAtibAndhavAH |
striyaH paripatiShyanti yathaitA bharatastriyaH || 42||

vaishampAyana uvAcha||

tachChrutvA vachanaM ghoraM vAsudevo mahAmanAH |
uvAcha devIM gAndhArImIShadabhyutsmayanniva || 43||

saMhartA vRRiShNichakrasya nAnyo madvidyate shubhe |
jAne.ahametadapyevaM chIrNaM charasi kShatriye || 44||

avadhyAste narairanyairapi vA devadAnavaiH |
parasparakRRitaM nAshamataH prApsyanti yAdavAH || 45||

ityuktavati dAshArhe pANDavAstrastachetasaH |
babhUvurbhRRishasa.nvignA nirAshAshchApi jIvite || 46||

\hrule

\medskip
              shrAddhaparva
                  26
\medskip

vAsudeva uvAcha||

uttiShThottiShTha gAndhAri mA cha shoke manaH kRRithAH |
tavaiva hyaparAdhena kuravo nidhanaM gatAH || 1||

yA tvaM putraM durAtmAnamIrShumatyantamAninam |
duryodhanaM puraskRRitya duShkRRitaM sAdhu manyase || 2||

niShThuraM vairaparuShaM vRRiddhAnAM shAsanAtigam |
kathamAtmakRRitaM doShaM mayyAdhAtumihechChasi || 3||

mRRitaM vA yadi vA naShTaM yo.atItamanushochati |
duHkhena labhate duHkhaM dvAvanarthau prapadyate || 4||

taporthIyaM brAhmaNI dhatta garbhaM  gaurvoDhAraM dhAvitAraM tura~NgI |
shUdrA dAsaM pashupAlaM tu vaishyA  vadhArthIyaM tvadvidhA rAjaputrI || 5||

vaishampAyana uvAcha||

tachChrutvA vAsudevasya punaruktaM vacho.apriyam |
tUShNIM babhUva gAndhArI shokavyAkulalochanA || 6||

dhRRitarAShTrastu rAjarShirnigRRihyAbuddhijaM tamaH |
paryapRRichChata dharmAtmA dharmarAjaM yudhiShThiram || 7||

jIvatAM parimANaj~naH sainyAnAmasi pANDava |
hatAnAM yadi jAnIShe parimANaM vadasva me || 8||

yudhiShThira uvAcha||

dashAyutAnAmayutaM sahasrANi cha vi.nshatiH |
koTyaH ShaShTishcha ShaTchaiva ye.asminrAjamRRidhe hatAH || 9||

alakShyANAM tu vIrANAM sahasrANi chaturdasha |
dasha chAnyAni rAjendra shataM ShaShTishcha pa~ncha cha || 10||

dhRRitarAShTra uvAcha||

yudhiShThira gatiM kAM te gatAH puruShasattamAH |
AchakShva me mahAbAho sarvaj~no hyasi me mataH || 11||

yudhiShThira uvAcha||

yairhutAni sharIrANi hRRiShTaiH paramasa.nyuge |
devarAjasamA.NllokAngatAste satyavikramAH || 12||

ye tvahRRiShTena manasA martavyamiti bhArata |
yudhyamAnA hatAH sa~Nkhye te gandharvaiH samAgatAH || 13||

ye tu sa~NgrAmabhUmiShThA yAchamAnAH parA~NmukhAH |
shastreNa nidhanaM prAptA gatAste guhyakAnprati || 14||

pIDyamAnAH parairye tu hIyamAnA nirAyudhAH |
hrIniShedhA mahAtmAnaH parAnabhimukhA raNe || 15||

ChidyamAnAH shitaiH shastraiH kShatradharmaparAyaNAH |
gatAste brahmasadanaM hatA vIrAH suvarchasaH || 16||

ye tatra nihatA rAjannantarAyodhanaM prati |
yathA katha~nchitte rAjansamprAptA uttarAnkurUn || 17||

dhRRitarAShTra uvAcha||

kena j~nAnabalenaivaM putra pashyasi siddhavat |
tanme vada mahAbAho shrotavyaM yadi vai mayA || 18||

yudhiShThira uvAcha||

nideshAdbhavataH pUrvaM vane vicharatA mayA |
tIrthayAtrAprasa~Ngena samprApto.ayamanugrahaH || 19||

devarShirlomasho dRRiShTastataH prApto.asmyanusmRRitim |
divyaM chakShurapi prAptaM j~nAnayogena vai purA || 20||

dhRRitarAShTra uvAcha||

ye.atrAnAthA janasyAsya sanAthA ye cha bhArata |
kachchitteShAM sharIrANi dhakShyanti vidhipUrvakam || 21||

na yeShAM santi kartAro na cha ye.atrAhitAgnayaH |
vayaM cha kasya kuryAmo bahutvAttAta karmaNaH || 22||

yAnsuparNAshcha gRRidhrAshcha vikarShanti tatastataH |
teShAM tu karmaNA lokA bhaviShyanti yudhiShThira || 23||

vaishampAyana uvAcha||

evamukto mahAprAj~naH kuntIputro yudhiShThiraH |
Adidesha sudharmANaM dhaumyaM sUtaM cha sa~njayam || 24||

viduraM cha mahAbuddhiM yuyutsuM chaiva kauravam |
indrasenamukhA.nshchaiva bhRRityAnsUtA.nshcha sarvashaH || 25||

bhavantaH kArayantveShAM pretakAryANi sarvashaH |
yathA chAnAthavatki~nchichCharIraM na vinashyati || 26||

shAsanAddharmarAjasya kShattA sUtashcha sa~njayaH |
sudharmA dhaumyasahita indrasenAdayastathA || 27||

chandanAgurukAShThAni tathA kAlIyakAnyuta |
ghRRitaM tailaM cha gandhA.nshcha kShaumANi vasanAni cha || 28||

samAhRRitya mahArhANi dArUNAM chaiva sa~nchayAn |
rathA.nshcha mRRiditA.nstatra nAnApraharaNAni cha || 29||

chitAH kRRitvA prayatnena yathAmukhyAnnarAdhipAn |
dAhayAmAsuravyagrA vidhidRRiShTena karmaNA || 30||

duryodhanaM cha rAjAnaM bhrAtR^I.nshchAsya shatAdhikAn |
shalyaM shalaM cha rAjAnaM bhUrishravasameva cha || 31||

jayadrathaM cha rAjAnamabhimanyuM cha bhArata |
dauHshAsaniM lakShmaNaM cha dhRRiShTaketuM cha pArthivam || 32||

bRRihantaM somadattaM cha sRRi~njayA.nshcha shatAdhikAn |
rAjAnaM kShemadhanvAnaM virATadrupadau tathA || 33||

shikhaNDinaM cha pA~nchAlyaM dhRRiShTadyumnaM cha pArShatam |
yudhAmanyuM cha vikrAntamuttamaujasameva cha || 34||

kausalyaM draupadeyA.nshcha shakuniM chApi saubalam |
achalaM vRRiShakaM chaiva bhagadattaM cha pArthivam || 35||

karNaM vaikartanaM chaiva sahaputramamarShaNam |
kekayA.nshcha maheShvAsA.nstrigartA.nshcha mahArathAn || 36||

ghaTotkachaM rAkShasendraM bakabhrAtarameva cha |
alambusaM cha rAjAnaM jalasandhaM cha pArthivam || 37||

anyA.nshcha pArthivAnrAja~nshatasho.atha sahasrashaH |
ghRRitadhArAhutairdIptaiH pAvakaiH samadAhayan || 38||

pitRRimedhAshcha keShA~nchidavartanta mahAtmanAm |
sAmabhishchApyagAyanta te.anvashochyanta chAparaiH || 39||

sAmnAmRRichAM cha nAdena strINAM cha ruditasvanaiH |
kashmalaM sarvabhUtAnAM nishAyAM samapadyata || 40||

te vidhUmAH pradIptAshcha dIpyamAnAshcha pAvakAH |
nabhasIvAnvadRRishyanta grahAstanvabhrasa.nvRRitAH || 41||

ye chApyanAthAstatrAsannAnAdeshasamAgatAH |
tA.nshcha sarvAnsamAnAyya rAshInkRRitvA sahasrashaH || 42||

chitvA dArubhiravyagraH prabhUtaiH snehatApitaiH |
dAhayAmAsa viduro dharmarAjasya shAsanAt || 43||

kArayitvA kriyAsteShAM kururAjo yudhiShThiraH |
dhRRitarAShTraM puraskRRitya ga~NgAmabhimukho.agamat || 44||

\hrule

\medskip
              jalapradAnikaparva
                  27
\medskip

vaishampAyana uvAcha||

te samAsAdya ga~NgAM tu shivAM puNyajanochitAm |
hradinIM vaprasampannAM mahAnUpAM mahAvanAm || 1||

bhUShaNAnyuttarIyANi veShTanAnyavamuchya cha |
tataH pitR^INAM pautrANAM bhrAtR^INAM svajanasya cha || 2||

putrANAmAryakANAM cha patInAM cha kurustriyaH |
udakaM chakrire sarvA rudantyo bhRRishaduHkhitAH || 3||

suhRRidAM chApi dharmaj~nAH prachakruH salilakriyAH || 3||

udake kriyamANe tu vIrANAM vIrapatnibhiH |
sUpatIrthAbhavadga~NgA bhUyo viprasasAra cha || 4||

tanmahodadhisa~NkAshaM nirAnandamanutsavam |
vIrapatnIbhirAkIrNaM ga~NgAtIramashobhata || 5||

tataH kuntI mahArAja sahasA shokakarshitA |
rudatI mandayA vAchA putrAnvachanamabravIt || 6||

yaH sa shUro maheShvAso rathayUthapayUthapaH |
arjunena hataH sa~Nkhye vIralakShaNalakShitaH || 7||

yaM sUtaputraM manyadhvaM rAdheyamiti pANDavAH |
yo vyarAjachchamUmadhye divAkara iva prabhuH || 8||

pratyayudhyata yaH sarvAnpurA vaH sapadAnugAn |
duryodhanabalaM sarvaM yaH prakarShanvyarochata || 9||

yasya nAsti samo vIrye pRRithivyAmapi kashchana |
satyasandhasya shUrasya sa~NgrAmeShvapalAyinaH || 10||

kurudhvamudakaM tasya bhrAturakliShTakarmaNaH |
sa hi vaH pUrvajo bhrAtA bhAskarAnmayyajAyata || 11||

kuNDalI kavachI shUro divAkarasamaprabhaH || 11||

shrutvA tu pANDavAH sarve mAturvachanamapriyam |
karNamevAnushochanta bhUyashchArtatarAbhavan || 12||

tataH sa puruShavyAghraH kuntIputro yudhiShThiraH |
uvAcha mAtaraM vIro niHshvasanniva pannagaH || 13||

yasyeShupAtamAsAdya nAnyastiShTheddhana~njayAt |
kathaM putro bhavatyAM sa devagarbhaH purAbhavat || 14||

yasya bAhupratApena tApitAH sarvato vayam |
tamagnimiva vastreNa kathaM ChAditavatyasi || 15||

yasya bAhubalaM ghoraM dhArtarAShTrairupAsitam || 15||

nAnyaH kuntIsutAtkarNAdagRRihNAdrathinAM rathI |
sa naH prathamajo bhrAtA sarvashastrabhRRitAM varaH || 16||

asUta taM bhavatyagre kathamadbhutavikramam || 16||

aho bhavatyA mantrasya pidhAnena vayaM hatAH |
nidhanena hi karNasya pIDitAH sma sabAndhavAH || 17||

abhimanyorvinAshena draupadeyavadhena cha |
pA~nchAlAnAM cha nAshena kurUNAM patanena cha || 18||

tataH shataguNaM duHkhamidaM mAmaspRRishadbhRRisham |
karNamevAnushochanhi dahyAmyagnAvivAhitaH || 19||

na hi sma ki~nchidaprApyaM bhavedapi divi sthitam |
na cha sma vaishasaM ghoraM kauravAntakaraM bhavet || 20||

evaM vilapya bahulaM dharmarAjo yudhiShThiraH |
vinada~nshanakai rAja.nshchakArAsyodakaM prabhuH || 21||

tato vineduH sahasA strIpu.nsAstatra sarvashaH |
abhito ye sthitAstatra tasminnudakakarmaNi || 22||

tata AnAyayAmAsa karNasya saparichChadam |
striyaH kurupatirdhImAnbhrAtuH premNA yudhiShThiraH || 23||

sa tAbhiH saha dharmAtmA pretakRRityamanantaram |
kRRitvottatAra ga~NgAyAH salilAdAkulendriyaH || 24||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


%@@1
% File name             : mbh10.itx
%--------------------------------------------
% Text title            : 10 mahAbhArate sauptikaparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 10 Mahabharata - Sauptikaparva ..}##
\itxtitle{.. 10 mahAbhArate sauptikaparvam ..}##\endtitles ##

              sauptikaparva
              kaushikadarshanam.h
                  1
\medskip

sa~njaya uvAcha||

tataste sahitA vIrAH prayAtA dakShiNAmukhAH |
upAstamayavelAyAM shibirAbhyAshamAgatAH || 1||

vimuchya vAhA.nstvaritA bhItAH samabhava.nstadA |
gahanaM deshamAsAdya prachChannA nyavishanta te || 2||

senAniveshamabhito nAtidUramavasthitAH |
nikRRittA nishitaiH shastraiH samantAtkShatavikShatAH || 3||

dIrghamuShNaM cha niHshvasya pANDavAnanvachintayan |
shrutvA cha ninadaM ghoraM pANDavAnAM jayaiShiNAm || 4||

anusArabhayAdbhItAH prA~NmukhAH prAdravanpunaH |
te muhUrtaM tato gatvA shrAntavAhAH pipAsitAH || 5||

nAmRRiShyanta maheShvAsAH krodhAmarShavashaM gatAH |
rAj~no vadhena santaptA muhUrtaM samavasthitAH || 6||

dhRRitarAShTra uvAcha||

ashraddheyamidaM karma kRRitaM bhImena sa~njaya |
yatsa nAgAyutaprANaH putro mama nipAtitaH || 7||

avadhyaH sarvabhUtAnAM vajrasaMhanano yuvA |
pANDavaiH samare putro nihato mama sa~njaya || 8||

na diShTamabhyatikrAntuM shakyaM gAvalgaNe naraiH |
yatsametya raNe pArthaiH putro mama nipAtitaH || 9||

adrisAramayaM nUnaM hRRidayaM mama sa~njaya |
hataM putrashataM shrutvA yanna dIrNaM sahasradhA || 10||

kathaM hi vRRiddhamithunaM hataputraM bhaviShyati |
na hyahaM pANDaveyasya viShaye vastumutsahe || 11||

kathaM rAj~naH pitA bhUtvA svayaM rAjA cha sa~njaya |
preShyabhUtaH pravarteyaM pANDaveyasya shAsanAt || 12||

Aj~nApya pRRithivIM sarvAM sthitvA mUrdhni cha sa~njaya |
kathamadya bhaviShyAmi preShyabhUto durantakRRit || 13||

kathaM bhImasya vAkyAni shrotuM shakShyAmi sa~njaya |
yena putrashataM pUrNamekena nihataM mama || 14||

kRRitaM satyaM vachastasya vidurasya mahAtmanaH |
akurvatA vachastena mama putreNa sa~njaya || 15||

adharmeNa hate tAta putre duryodhane mama |
kRRitavarmA kRRipo drauNiH kimakurvata sa~njaya || 16||

sa~njaya uvAcha||

gatvA tu tAvakA rAjannAtidUramavasthitAH |
apashyanta vanaM ghoraM nAnAdrumalatAkulam || 17||

te muhUrtaM tu vishramya labdhatoyairhayottamaiH |
sUryAstamayavelAyAmAseduH sumahadvanam || 18||

nAnAmRRigagaNairjuShTaM nAnApakShisamAkulam |
nAnAdrumalatAchChannaM nAnAvyAlaniShevitam || 19||

nAnAtoyasamAkIrNaM taDAgairupashobhitam |
padminIshatasa~nChannaM nIlotpalasamAyutam || 20||

pravishya tadvanaM ghoraM vIkShamANAH samantataH |
shAkhAsahasrasa~nChannaM nyagrodhaM dadRRishustataH || 21||

upetya tu tadA rAjannyagrodhaM te mahArathAH |
dadRRishurdvipadAM shreShThAH shreShThaM taM vai vanaspatim || 22||

te.avatIrya rathebhyastu vipramuchya cha vAjinaH |
upaspRRishya yathAnyAyaM sandhyAmanvAsata prabho || 23||

tato.astaM parvatashreShThamanuprApte divAkare |
sarvasya jagato dhAtrI sharvarI samapadyata || 24||

grahanakShatratArAbhiH prakIrNAbhirala~NkRRitam |
nabhoM.ashukamivAbhAti prekShaNIyaM samantataH || 25||

IShachchApi pravalganti ye sattvA rAtrichAriNaH |
divAcharAshcha ye sattvAste nidrAvashamAgatAH || 26||

rAtri~ncharANAM sattvAnAM ninAdo.abhUtsudAruNaH |
kravyAdAshcha pramuditA ghorA prAptA cha sharvarI || 27||

tasminrAtrimukhe ghore duHkhashokasamanvitAH |
kRRitavarmA kRRipo drauNirupopavivishuH samam || 28||

tatropaviShTAH shochanto nyagrodhasya samantataH |
tamevArthamatikrAntaM kurupANDavayoH kShayam || 29||

nidrayA cha parItA~NgA niShedurdharaNItale |
shrameNa sudRRiDhaM yuktA vikShatA vividhaiH sharaiH || 30||

tato nidrAvashaM prAptau kRRipabhojau mahArathau |
sukhochitAvaduHkhArhau niShaNNau dharaNItale || 31||

tau tu suptau mahArAja shramashokasamanvitau || 31||

krodhAmarShavashaM prApto droNaputrastu bhArata |
naiva sma sa jagAmAtha nidrAM sarpa iva shvasan || 32||

na lebhe sa tu nidrAM vai dahyamAno.atimanyunA |
vIkShAM chakre mahAbAhustadvanaM ghoradarshanam || 33||

vIkShamANo vanoddeshaM nAnAsattvairniShevitam |
apashyata mahAbAhurnyagrodhaM vAyasAyutam || 34||

tatra kAkasahasrANi tAM nishAM paryaNAmayan |
sukhaM svapantaH kauravya pRRithakpRRithagapAshrayAH || 35||

supteShu teShu kAkeShu visrabdheShu samantataH |
so.apashyatsahasAyAntamulUkaM ghoradarshanam || 36||

mahAsvanaM mahAkAyaM haryakShaM babhrupi~Ngalam |
sudIrghaghoNAnakharaM suparNamiva veginam || 37||

so.atha shabdaM mRRiduM kRRitvA lIyamAna ivANDajaH |
nyagrodhasya tataH shAkhAM prArthayAmAsa bhArata || 38||

saMnipatya tu shAkhAyAM nyagrodhasya viha~NgamaH |
suptA~njaghAna subahUnvAyasAnvAyasAntakaH || 39||

keShA~nchidachChinatpakShA~nshirA.nsi cha chakarta ha |
charaNA.nshchaiva keShA~nchidbabha~nja charaNAyudhaH || 40||

kShaNenAhansa balavAnye.asya dRRiShTipathe sthitAH |
teShAM sharIrAvayavaiH sharIraishcha vishAM pate || 41||

nyagrodhamaNDalaM sarvaM sa~nChannaM sarvato.abhavat || 41||

tA.nstu hatvA tataH kAkAnkaushiko mudito.abhavat |
pratikRRitya yathAkAmaM shatrUNAM shatrusUdanaH || 42||

taddRRiShTvA sopadhaM karma kaushikena kRRitaM nishi |
tadbhAvakRRitasa~Nkalpo drauNireko vyachintayat || 43||

upadeshaH kRRito.anena pakShiNA mama sa.nyuge |
shatrUNAM kShapaNe yuktaH prAptakAlashcha me mataH || 44||

nAdya shakyA mayA hantuM pANDavA jitakAshinaH |
balavantaH kRRitotsAhA labdhalakShAH prahAriNaH || 45||

rAj~naH sakAshe teShAM cha pratij~nAto vadho mayA || 45||

pata~NgAgnisamAM vRRittimAsthAyAtmavinAshinIm |
nyAyato yudhyamAnasya prANatyAgo na sa.nshayaH || 46||

ChadmanA tu bhavetsiddhiH shatrUNAM cha kShayo mahAn || 46||

tatra sa.nshayitAdarthAdyo.artho niHsa.nshayo bhavet |
taM janA bahu manyante ye.arthashAstravishAradAH || 47||

yachchApyatra bhavedvAchyaM garhitaM lokaninditam |
kartavyaM tanmanuShyeNa kShatradharmeNa vartatA || 48||

ninditAni cha sarvANi kutsitAni pade pade |
sopadhAni kRRitAnyeva pANDavairakRRitAtmabhiH || 49||

asminnarthe purA gItau shrUyete dharmachintakaiH |
shlokau nyAyamavekShadbhistattvArthaM tattvadarshibhiH || 50||

parishrAnte vidIrNe cha bhu~njAne chApi shatrubhiH |
prasthAne cha praveshe cha prahartavyaM riporbalam || 51||

nidrArtamardharAtre cha tathA naShTapraNAyakam |
bhinnayodhaM balaM yachcha dvidhA yuktaM cha yadbhavet || 52||

ityevaM nishchayaM chakre suptAnAM yudhi mAraNe |
pANDUnAM saha pA~nchAlairdroNaputraH pratApavAn || 53||

sa krUrAM matimAsthAya vinishchitya muhurmuhuH |
suptau prAbodhayattau tu mAtulaM bhojameva cha || 54||

nottaraM pratipede cha tatra yuktaM hriyA vRRitaH |
sa muhUrtamiva dhyAtvA bAShpavihvalamabravIt || 55||

hato duryodhano rAjA ekavIro mahAbalaH |
yasyArthe vairamasmAbhirAsaktaM pANDavaiH saha || 56||

ekAkI bahubhiH kShudrairAhave shuddhavikramaH |
pAtito bhImasenena ekAdashachamUpatiH || 57||

vRRikodareNa kShudreNa sunRRisha.nsamidaM kRRitam |
mUrdhAbhiShiktasya shiraH pAdena parimRRidnatA || 58||

vinardanti sma pA~nchAlAH kShveDanti cha hasanti cha |
dhamanti sha~NkhA~nshatasho hRRiShTA ghnanti cha dundubhIn || 59||

vAditraghoShastumulo vimishraH sha~NkhanisvanaiH |
anilenerito ghoro dishaH pUrayatIva hi || 60||

ashvAnAM heShamANAnAM gajAnAM chaiva bRRiMhatAm |
siMhanAdashcha shUrANAM shrUyate sumahAnayam || 61||

dishaM prAchIM samAshritya hRRiShTAnAM garjatAM bhRRisham |
rathanemisvanAshchaiva shrUyante lomaharShaNAH || 62||

pANDavairdhArtarAShTrANAM yadidaM kadanaM kRRitam |
vayameva trayaH shiShTAstasminmahati vaishase || 63||

kechinnAgashataprANAH kechitsarvAstrakovidAH |
nihatAH pANDaveyaiH sma manye kAlasya paryayam || 64||

evametena bhAvyaM hi nUnaM kAryeNa tattvataH |
yathA hyasyedRRishI niShThA kRRite kArye.api duShkare || 65||

bhavatostu yadi praj~nA na mohAdapachIyate |
vyApanne.asminmahatyarthe yannaH shreyastaduchyatAm || 66||

\hrule

\medskip
                  2
\medskip

kRRipa uvAcha||

shrutaM te vachanaM sarvaM hetuyuktaM mayA vibho |
mamApi tu vachaH ki~nchichChRRiNuShvAdya mahAbhuja || 1||

AbaddhA mAnuShAH sarve nirbandhAH karmaNordvayoH |
daive puruShakAre cha paraM tAbhyAM na vidyate || 2||

na hi daivena sidhyanti karmANyekena sattama |
na chApi karmaNaikena dvAbhyAM siddhistu yogataH || 3||

tAbhyAmubhAbhyAM sarvArthA nibaddhA hyadhamottamAH |
pravRRittAshchaiva dRRishyante nivRRittAshchaiva sarvashaH || 4||

parjanyaH parvate varShankiM nu sAdhayate phalam |
kRRiShTe kShetre tathAvarShankiM nu sAdhayate phalam || 5||

utthAnaM chApyadaivasya hyanutthAnasya daivatam |
vyarthaM bhavati sarvatra pUrvaM kastatra nishchayaH || 6||

pravRRiShTe cha yathA deve samyakkShetre cha karShite |
bIjaM mahAguNaM bhUyAttathA siddhirhi mAnuShI || 7||

tayordaivaM vinishchitya svavashenaiva vartate |
prAj~nAH puruShakAraM tu ghaTante dAkShyamAsthitAH || 8||

tAbhyAM sarve hi kAryArthA manuShyANAM nararShabha |
vicheShTantashcha dRRishyante nivRRittAshcha tathaiva hi || 9||

kRRitaH puruShakAraH sanso.api daivena sidhyati |
tathAsya karmaNaH karturabhinirvartate phalam || 10||

utthAnaM tu manuShyANAM dakShANAM daivavarjitam |
aphalaM dRRishyate loke samyagapyupapAditam || 11||

tatrAlasA manuShyANAM ye bhavantyamanasvinaH |
utthAnaM te vigarhanti prAj~nAnAM tanna rochate || 12||

prAyasho hi kRRitaM karma aphalaM dRRishyate bhuvi |
akRRitvA cha punarduHkhaM karma dRRishyenmahAphalam || 13||

cheShTAmakurva.Nllabhate yadi ki~nchidyadRRichChayA |
yo vA na labhate kRRitvA durdashau tAvubhAvapi || 14||

shaknoti jIvituM dakSho nAlasaH sukhamedhate |
dRRishyante jIvaloke.asmindakShAH prAyo hitaiShiNaH || 15||

yadi dakShaH samArambhAtkarmaNAM nAshnute phalam |
nAsya vAchyaM bhavetki~nchittattvaM chApyadhigachChati || 16||

akRRitvA karma yo loke phalaM vindati viShTitaH |
sa tu vaktavyatAM yAti dveShyo bhavati prAyashaH || 17||

evametadanAdRRitya vartate yastvato.anyathA |
sa karotyAtmano.anarthAnnaiSha buddhimatAM nayaH || 18||

hInaM puruShakAreNa yadA daivena vA punaH |
kAraNAbhyAmathaitAbhyAmutthAnamaphalaM bhavet || 19||

hInaM puruShakAreNa karma tviha na sidhyati || 19||

daivatebhyo namaskRRitya yastvarthAnsamyagIhate |
dakSho dAkShiNyasampanno na sa moghaM vihanyate || 20||

samyagIhA punariyaM yo vRRiddhAnupasevate |
ApRRichChati cha yachChreyaH karoti cha hitaM vachaH || 21||

utthAyotthAya hi sadA praShTavyA vRRiddhasaMmatAH |
te.asya yoge paraM mUlaM tanmUlA siddhiruchyate || 22||

vRRiddhAnAM vachanaM shrutvA yo hyutthAnaM prayojayet |
utthAnasya phalaM samyaktadA sa labhate.achirAt || 23||

rAgAtkrodhAdbhayAllobhAdyo.arthAnIheta mAnavaH |
anIshashchAvamAnI cha sa shIghraM bhrashyate shriyaH || 24||

so.ayaM duryodhanenArtho lubdhenAdIrghadarshinA |
asamarthya samArabdho mUDhatvAdavichintitaH || 25||

hitabuddhInanAdRRitya saMmantryAsAdhubhiH saha |
vAryamANo.akarodvairaM pANDavairguNavattaraiH || 26||

pUrvamapyatiduHshIlo na dainyaM kartumarhati |
tapatyarthe vipanne hi mitrANAmakRRitaM vachaH || 27||

anvAvartAmahi vayaM yattu taM pApapUruSham |
asmAnapyanayastasmAtprApto.ayaM dAruNo mahAn || 28||

anena tu mamAdyApi vyasanenopatApitA |
buddhishchintayataH ki~nchitsvaM shreyo nAvabudhyate || 29||

muhyatA tu manuShyeNa praShTavyAH suhRRido budhAH |
te cha pRRiShTA yathA brUyustatkartavyaM tathA bhavet || 30||

te vayaM dhRRitarAShTraM cha gAndhArIM cha sametya ha |
upapRRichChAmahe gatvA viduraM cha mahAmatim || 31||

te pRRiShTAshcha vadeyuryachChreyo naH samanantaram |
tadasmAbhiH punaH kAryamiti me naiShThikI matiH || 32||

anArambhAttu kAryANAM nArthaH sampadyate kvachit |
kRRite puruShakAre cha yeShAM kAryaM na sidhyati || 33||

daivenopahatAste tu nAtra kAryA vichAraNA || 33||

\hrule

\medskip
                  3
\medskip

sa~njaya uvAcha||

kRRipasya vachanaM shrutvA dharmArthasahitaM shubham |
ashvatthAmA mahArAja duHkhashokasamanvitaH || 1||

dahyamAnastu shokena pradIptenAgninA yathA |
krUraM manastataH kRRitvA tAvubhau pratyabhAShata || 2||

puruShe puruShe buddhiH sA sA bhavati shobhanA |
tuShyanti cha pRRithaksarve praj~nayA te svayA svayA || 3||

sarvo hi manyate loka AtmAnaM buddhimattaram |
sarvasyAtmA bahumataH sarvAtmAnaM prasha.nsati || 4||

sarvasya hi svakA praj~nA sAdhuvAde pratiShThitA |
parabuddhiM cha nindanti svAM prasha.nsanti chAsakRRit || 5||

kAraNAntarayogena yoge yeShAM samA matiH |
te.anyonyena cha tuShyanti bahu manyanti chAsakRRit || 6||

tasyaiva tu manuShyasya sA sA buddhistadA tadA |
kAlayogaviparyAsaM prApyAnyonyaM vipadyate || 7||

achintyatvAddhi chittAnAM manuShyANAM visheShataH |
chittavaikalyamAsAdya sA sA buddhiH prajAyate || 8||

yathA hi vaidyaH kushalo j~nAtvA vyAdhiM yathAvidhi |
bheShajaM kurute yogAtprashamArthamihAbhibho || 9||

evaM kAryasya yogArthaM buddhiM kurvanti mAnavAH |
praj~nayA hi svayA yuktAstAM cha nindanti mAnavAH || 10||

anyayA yauvane martyo buddhyA bhavati mohitaH |
madhye.anyayA jarAyAM tu so.anyAM rochayate matim || 11||

vyasanaM vA punarghoraM samRRiddhiM vApi tAdRRishIm |
avApya puruSho bhoja kurute buddhivaikRRitam || 12||

ekasminneva puruShe sA sA buddhistadA tadA |
bhavatyanityapraj~natvAtsA tasyaiva na rochate || 13||

nishchitya tu yathApraj~naM yAM matiM sAdhu pashyati |
tasyAM prakurute bhAvaM sA tasyodyogakArikA || 14||

sarvo hi puruSho bhoja sAdhvetaditi nishchitaH |
kartumArabhate prIto maraNAdiShu karmasu || 15||

sarve hi yuktiM vij~nAya praj~nAM chApi svakAM narAH |
cheShTante vividhAshcheShTA hitamityeva jAnate || 16||

upajAtA vyasanajA yeyamadya matirmama |
yuvayostAM pravakShyAmi mama shokavinAshinIm || 17||

prajApatiH prajAH sRRiShTvA karma tAsu vidhAya cha |
varNe varNe samAdhatta ekaikaM guNavattaram || 18||

brAhmaNe damamavyagraM kShatriye teja uttamam |
dAkShyaM vaishye cha shUdre cha sarvavarNAnukUlatAm || 19||

adAnto brAhmaNo.asAdhurnistejAH kShatriyo.adhamaH |
adakSho nindyate vaishyaH shUdrashcha pratikUlavAn || 20||

so.asmi jAtaH kule shreShThe brAhmaNAnAM supUjite |
mandabhAgyatayAsmyetaM kShatradharmamanu ShThitaH || 21||

kShatradharmaM viditvAhaM yadi brAhmaNyasa.nshritam |
prakuryAM sumahatkarma na me tatsAdhu saMmatam || 22||

dhArayitvA dhanurdivyaM divyAnyastrANi chAhave |
pitaraM nihataM dRRiShTvA kiM nu vakShyAmi sa.nsadi || 23||

so.ahamadya yathAkAmaM kShatradharmamupAsya tam |
gantAsmi padavIM rAj~naH pitushchApi mahAdyuteH || 24||

adya svapsyanti pA~nchAlA vishvastA jitakAshinaH |
vimuktayugyakavachA harSheNa cha samanvitAH || 25||

vayaM jitA matAshchaiShAM shrAntA vyAyamanena cha || 25||

teShAM nishi prasuptAnAM svasthAnAM shibire svake |
avaskandaM kariShyAmi shibirasyAdya duShkaram || 26||

tAnavaskandya shibire pretabhUtAnvichetasaH |
sUdayiShyAmi vikramya maghavAniva dAnavAn || 27||

adya tAnsahitAnsarvAndhRRiShTadyumnapurogamAn |
sUdayiShyAmi vikramya kakShaM dIpta ivAnalaH || 28||

nihatya chaiva pA~nchAlA~nshAntiM labdhAsmi sattama || 28||

pA~nchAleShu chariShyAmi sUdayannadya sa.nyuge |
pinAkapANiH sa~NkruddhaH svayaM rudraH pashuShviva || 29||

adyAhaM sarvapA~nchAlAnnihatya cha nikRRitya cha |
ardayiShyAmi sa~Nkruddho raNe pANDusutA.nstathA || 30||

adyAhaM sarvapA~nchAlaiH kRRitvA bhUmiM sharIriNIm |
prahRRityaikaikashastebhyo bhaviShyAmyanRRiNaH pituH || 31||

duryodhanasya karNasya bhIShmasaindhavayorapi |
gamayiShyAmi pA~nchAlAnpadavImadya durgamAm || 32||

adya pA~nchAlarAjasya dhRRiShTadyumnasya vai nishi |
virAtre pramathiShyAmi pashoriva shiro balAt || 33||

adya pA~nchAlapANDUnAM shayitAnAtmajAnnishi |
khaDgena nishitenAjau pramathiShyAmi gautama || 34||

adya pA~nchAlasenAM tAM nihatya nishi sauptike |
kRRitakRRityaH sukhI chaiva bhaviShyAmi mahAmate || 35||

\hrule

\medskip
                  4
\medskip

kRRipa uvAcha||

diShTyA te pratikartavye matirjAteyamachyuta |
na tvA vArayituM shakto vajrapANirapi svayam || 1||

anuyAsyAvahe tvAM tu prabhAte sahitAvubhau |
adya rAtrau vishramasva vimuktakavachadhvajaH || 2||

ahaM tvAmanuyAsyAmi kRRitavarmA cha sAtvataH |
parAnabhimukhaM yAntaM rathAvAsthAya da.nshitau || 3||

AvAbhyAM sahitaH shatrU~nshvo.asi hantA samAgame |
vikramya rathinAM shreShTha pA~nchAlAnsapadAnugAn || 4||

shaktastvamasi vikrAntuM vishramasva nishAmimAm |
chiraM te jAgratastAta svapa tAvannishAmimAm || 5||

vishrAntashcha vinidrashcha svasthachittashcha mAnada |
sametya samare shatrUnvadhiShyasi na sa.nshayaH || 6||

na hi tvA rathinAM shreShTha pragRRihItavarAyudham |
jetumutsahate kashchidapi deveShu pAvakiH || 7||

kRRipeNa sahitaM yAntaM yuktaM cha kRRitavarmaNA |
ko drauNiM yudhi sa.nrabdhaM yodhayedapi devarAT || 8||

te vayaM parivishrAntA vinidrA vigatajvarAH |
prabhAtAyAM rajanyAM vai nihaniShyAma shAtravAn || 9||

tava hyastrANi divyAni mama chaiva na sa.nshayaH |
sAtvato.api maheShvAso nityaM yuddheShu kovidaH || 10||

te vayaM sahitAstAta sarvA~nshatrUnsamAgatAn |
prasahya samare hatvA prItiM prApsyAma puShkalAm || 11||

vishramasva tvamavyagraH svapa chemAM nishAM sukham || 11||

ahaM cha kRRitavarmA cha prayAntaM tvAM narottama |
anuyAsyAva sahitau dhanvinau paratApinau || 12||

rathinaM tvarayA yAntaM rathAvAsthAya da.nshitau || 12||

sa gatvA shibiraM teShAM nAma vishrAvya chAhave |
tataH kartAsi shatrUNAM yudhyatAM kadanaM mahat || 13||

kRRitvA cha kadanaM teShAM prabhAte vimale.ahani |
viharasva yathA shakraH sUdayitvA mahAsurAn || 14||

tvaM hi shakto raNe jetuM pA~nchAlAnAM varUthinIm |
daityasenAmiva kruddhaH sarvadAnavasUdanaH || 15||

mayA tvAM sahitaM sa~Nkhye guptaM cha kRRitavarmaNA |
na saheta vibhuH sAkShAdvajrapANirapi svayam || 16||

na chAhaM samare tAta kRRitavarmA tathaiva cha |
anirjitya raNe pANDUnvyapayAsyAva karhichit || 17||

hatvA cha samare kShudrAnpA~nchAlAnpANDubhiH saha |
nivartiShyAmahe sarve hatA vA svargagA vayam || 18||

sarvopAyaiH sahAyAste prabhAte vayameva hi |
satyametanmahAbAho prabravImi tavAnagha || 19||

evamuktastato drauNirmAtulena hitaM vachaH |
abravInmAtulaM rAjankrodhAdudvRRitya lochane || 20||

Aturasya kuto nidrA narasyAmarShitasya cha |
arthA.nshchintayatashchApi kAmayAnasya vA punaH || 21||

tadidaM samanuprAptaM pashya me.adya chatuShTayam |
yasya bhAgashchaturtho me svapnamahnAya nAshayet || 22||

kiM nAma duHkhaM loke.asminpiturvadhamanusmaran |
hRRidayaM nirdahanme.adya rAtryahAni na shAmyati || 23||

yathA cha nihataH pApaiH pitA mama visheShataH |
pratyakShamapi te sarvaM tanme marmANi kRRintati || 24||

kathaM hi mAdRRisho loke muhUrtamapi jIvati |
droNo hateti yadvAchaH pA~nchAlAnAM shRRiNomyaham || 25||

dRRiShTadyumnamahatvAjau nAhaM jIvitumutsahe |
sa me pitRRivadhAdvadhyaH pA~nchAlA ye cha sa~NgatAH || 26||

vilApo bhagnasakthasya yastu rAj~no mayA shrutaH |
sa punarhRRidayaM kasya krUrasyApi na nirdahet || 27||

kasya hyakaruNasyApi netrAbhyAmashru nAvrajet |
nRRipaterbhagnasakthasya shrutvA tAdRRigvachaH punaH || 28||

yashchAyaM mitrapakSho me mayi jIvati nirjitaH |
shokaM me vardhayatyeSha vArivega ivArNavam || 29||

ekAgramanaso me.adya kuto nidrA kutaH sukham || 29||

vAsudevArjunAbhyAM hi tAnahaM parirakShitAn |
aviShahyatamAnmanye mahendreNApi mAtula || 30||

na chAsmi shakyaH sa.nyantumasmAtkAryAtkatha~nchana |
na taM pashyAmi loke.asminyo mAM kAryAnnivartayet || 31||

iti me nishchitA buddhireShA sAdhumatA cha me || 31||

vArttikaiH kathyamAnastu mitrANAM me parAbhavaH |
pANDavAnAM cha vijayo hRRidayaM dahatIva me || 32||

ahaM tu kadanaM kRRitvA shatrUNAmadya sauptike |
tato vishramitA chaiva svaptA cha vigatajvaraH || 33||

\hrule

\medskip
                  5
\medskip

kRRipa uvAcha||

shushrUShurapi durmedhAH puruSho.aniyatendriyaH |
nAlaM vedayituM kRRitsnau dharmArthAviti me matiH || 1||

tathaiva tAvanmedhAvI vinayaM yo na shikShati |
na cha ki~nchana jAnAti so.api dharmArthanishchayam || 2||

shushrUShustveva medhAvI puruSho niyatendriyaH |
jAnIyAdAgamAnsarvAngrAhyaM cha na virodhayet || 3||

aneyastvavamAnI yo durAtmA pApapUruShaH |
diShTamutsRRijya kalyANaM karoti bahupApakam || 4||

nAthavantaM tu suhRRidaH pratiShedhanti pAtakAt |
nivartate tu lakShmIvAnnAlakShmIvAnnivartate || 5||

yathA hyuchchAvachairvAkyaiH kShiptachitto niyamyate |
tathaiva suhRRidA shakyo nashakyastvavasIdati || 6||

tathaiva suhRRidaM prAj~naM kurvANaM karma pApakam |
prAj~nAH sampratiShedhante yathAshakti punaH punaH || 7||

sa kalyANe matiM kRRitvA niyamyAtmAnamAtmanA |
kuru me vachanaM tAta yena pashchAnna tapyase || 8||

na vadhaH pUjyate loke suptAnAmiha dharmataH |
tathaiva nyastashastrANAM vimuktarathavAjinAm || 9||

ye cha brUyustavAsmIti ye cha syuH sharaNAgatAH |
vimuktamUrdhajA ye cha ye chApi hatavAhanAH || 10||

adya svapsyanti pA~nchAlA vimuktakavachA vibho |
vishvastA rajanIM sarve pretA iva vichetasaH || 11||

yasteShAM tadavasthAnAM druhyeta puruSho.anRRijuH |
vyaktaM sa narake majjedagAdhe vipule.aplave || 12||

sarvAstraviduShAM loke shreShThastvamasi vishrutaH |
na cha te jAtu loke.asminsusUkShmamapi kilbiSham || 13||

tvaM punaH sUryasa~NkAshaH shvobhUta udite ravau |
prakAshe sarvabhUtAnAM vijetA yudhi shAtravAn || 14||

asambhAvitarUpaM hi tvayi karma vigarhitam |
shukle raktamiva nyastaM bhavediti matirmama || 15||

ashvatthAmovAcha||

evametadyathAttha tvamanushAsmIha mAtula |
taistu pUrvamayaM setuH shatadhA vidalIkRRitaH || 16||

pratyakShaM bhUmipAlAnAM bhavatAM chApi saMnidhau |
nyastashastro mama pitA dhRRiShTadyumnena pAtitaH || 17||

karNashcha patite chakre rathasya rathinAM varaH |
uttame vyasane sanno hato gANDIvadhanvanA || 18||

tathA shAntanavo bhIShmo nyastashastro nirAyudhaH |
shikhaNDinaM puraskRRitya hato gANDIvadhanvanA || 19||

bhUrishravA maheShvAsastathA prAyagato raNe |
kroshatAM bhUmipAlAnAM yuyudhAnena pAtitaH || 20||

duryodhanashcha bhImena sametya gadayA mRRidhe |
pashyatAM bhUmipAlAnAmadharmeNa nipAtitaH || 21||

ekAkI bahubhistatra parivArya mahArathaiH |
adharmeNa naravyAghro bhImasenena pAtitaH || 22||

vilApo bhagnasakthasya yo me rAj~naH parishrutaH |
vArttikAnAM kathayatAM sa me marmANi kRRintati || 23||

evamadhArmikAH pApAH pA~nchAlA bhinnasetavaH |
tAnevaM bhinnamaryAdAnkiM bhavAnna vigarhati || 24||

pitRRihantR^InahaM hatvA pA~nchAlAnnishi sauptike |
kAmaM kITaH pata~Ngo vA janma prApya bhavAmi vai || 25||

tvare chAhamanenAdya yadidaM me chikIrShitam |
tasya me tvaramANasya kuto nidrA kutaH sukham || 26||

na sa jAtaH pumA.Nlloke kashchinna cha bhaviShyati |
yo me vyAvartayedetAM vadhe teShAM kRRitAM matim || 27||

sa~njaya uvAcha||

evamuktvA mahArAja droNaputraH pratApavAn |
ekAnte yojayitvAshvAnprAyAdabhimukhaH parAn || 28||

tamabrUtAM mahAtmAnau bhojashAradvatAvubhau |
kimayaM syandano yuktaH kiM cha kAryaM chikIrShitam || 29||

ekasArthaM prayAtau svastvayA saha nararShabha |
samaduHkhasukhau chaiva nAvAM sha~Nkitumarhasi || 30||

ashvatthAmA tu sa~NkruddhaH piturvadhamanusmaran |
tAbhyAM tathyaM tadAchakhyau yadasyAtmachikIrShitam || 31||

hatvA shatasahasrANi yodhAnAM nishitaiH sharaiH |
nyastashastro mama pitA dhRRiShTadyumnena pAtitaH || 32||

taM tathaiva haniShyAmi nyastavarmANamadya vai |
putraM pA~nchAlarAjasya pApaM pApena karmaNA || 33||

kathaM cha nihataH pApaH pA~nchAlaH pashuvanmayA |
shastrAhavajitAM lokAnprApnuyAditi me matiH || 34||

kShipraM saMnaddhakavachau sakhaDgAvAttakArmukau |
samAsthAya pratIkShetAM rathavaryau parantapau || 35||

ityuktvA rathamAsthAya prAyAdabhimukhaH parAn |
tamanvagAtkRRipo rAjankRRitavarmA cha sAtvataH || 36||

te prayAtA vyarochanta parAnabhimukhAstrayaH |
hUyamAnA yathA yaj~ne samiddhA havyavAhanAH || 37||

yayushcha shibiraM teShAM samprasuptajanaM vibho |
dvAradeshaM tu samprApya drauNistasthau rathottame || 38||

\hrule

\medskip
                  6
\medskip

dhRRitarAShTra uvAcha||

dvAradeshe tato drauNimavasthitamavekShya tau |
akurvatAM bhojakRRipau kiM sa~njaya vadasva me || 1||

sa~njaya uvAcha||

kRRitavarmANamAmantrya kRRipaM cha sa mahAratham |
drauNirmanyuparItAtmA shibiradvAramAsadat || 2||

tatra bhUtaM mahAkAyaM chandrArkasadRRishadyutim |
so.apashyaddvAramAvRRitya tiShThantaM lomaharShaNam || 3||

vasAnaM charma vaiyAghraM mahArudhiravisravam |
kRRiShNAjinottarAsa~NgaM nAgayaj~nopavItinam || 4||

bAhubhiH svAyataiH pInairnAnApraharaNodyataiH |
baddhA~NgadamahAsarpaM jvAlAmAlAkulAnanam || 5||

daMShTrAkarAlavadanaM vyAditAsyaM bhayAvaham |
nayanAnAM sahasraishcha vichitrairabhibhUShitam || 6||

naiva tasya vapuH shakyaM pravaktuM veSha eva vA |
sarvathA tu tadAlakShya sphuTeyurapi parvatAH || 7||

tasyAsyAnnAsikAbhyAM cha shravaNAbhyAM cha sarvashaH |
tebhyashchAkShisahasrebhyaH prAdurAsanmahArchiShaH || 8||

tathA tejomarIchibhyaH sha~NkhachakragadAdharAH |
prAdurAsanhRRiShIkeshAH shatasho.atha sahasrashaH || 9||

tadatyadbhutamAlokya bhUtaM lokabhaya~Nkaram |
drauNiravyathito divyairastravarShairavAkirat || 10||

drauNimuktA~nsharA.nstA.nstu tadbhUtaM mahadagrasat |
udadheriva vAryoghAnpAvako vaDavAmukhaH || 11||

ashvatthAmA tu samprekShya tA~nsharaughAnnirarthakAn |
rathashaktiM mumochAsmai dIptAmagnishikhAmiva || 12||

sA tadAhatya dIptAgrA rathashaktirashIryata |
yugAnte sUryamAhatya maholkeva divashchyutA || 13||

atha hematsaruM divyaM khaDgamAkAshavarchasam |
koshAtsamudbabarhAshu bilAddIptamivoragam || 14||

tataH khaDgavaraM dhImAnbhUtAya prAhiNottadA |
sa tadAsAdya bhUtaM vai vilayaM tUlavadyayau || 15||

tataH sa kupito drauNirindraketunibhAM gadAm |
jvalantIM prAhiNottasmai bhUtaM tAmapi chAgrasat || 16||

tataH sarvAyudhAbhAve vIkShamANastatastataH |
apashyatkRRitamAkAshamanAkAshaM janArdanaiH || 17||

tadadbhutatamaM dRRiShTvA droNaputro nirAyudhaH |
abravIdabhisantaptaH kRRipavAkyamanusmaran || 18||

bruvatAmapriyaM pathyaM suhRRidAM na shRRiNoti yaH |
sa shochatyApadaM prApya yathAhamativartya tau || 19||

shAstradRRiShTAnavadhyAnyaH samatItya jighA.nsati |
sa pathaH prachyuto dharmyAtkupathaM pratipadyate || 20||

gobrAhmaNanRRipastrIShu sakhyurmAturgurostathA |
vRRiddhabAlajaDAndheShu suptabhItotthiteShu cha || 21||

mattonmattapramatteShu na shastrANyupadhArayet |
ityevaM gurubhiH pUrvamupadiShTaM nRRiNAM sadA || 22||

so.ahamutkramya panthAnaM shAstradRRiShTaM sanAtanam |
amArgeNaivamArabhya ghorAmApadamAgataH || 23||

tAM chApadaM ghoratarAM pravadanti manIShiNaH |
yadudyamya mahatkRRityaM bhayAdapi nivartate || 24||

ashakyaM chaiva kaH kartuM shaktaH shaktibalAdiha |
na hi daivAdgarIyo vai mAnuShaM karma kathyate || 25||

mAnuShaM kurvataH karma yadi daivAnna sidhyati |
sa pathaH prachyuto dharmyAdvipadaM pratipadyate || 26||

pratighAtaM hyavij~nAtaM pravadanti manIShiNaH |
yadArabhya kriyAM kA~nchidbhayAdiha nivartate || 27||

tadidaM duShpraNItena bhayaM mAM samupasthitam |
na hi droNasutaH sa~Nkhye nivarteta katha~nchana || 28||

idaM cha sumahadbhUtaM daivadaNDamivodyatam |
na chaitadabhijAnAmi chintayannapi sarvathA || 29||

dhruvaM yeyamadharme me pravRRittA kaluShA matiH |
tasyAH phalamidaM ghoraM pratighAtAya dRRishyate || 30||

tadidaM daivavihitaM mama sa~Nkhye nivartanam |
nAnyatra daivAdudyantumiha shakyaM katha~nchana || 31||

so.ahamadya mahAdevaM prapadye sharaNaM prabhum |
daivadaNDamimaM ghoraM sa hi me nAshayiShyati || 32||

kapardinaM prapadyAtha devadevamumApatim |
kapAlamAlinaM rudraM bhaganetraharaM haram || 33||

sa hi devo.atyagAddevA.nstapasA vikrameNa cha |
tasmAchCharaNamabhyeShye girishaM shUlapANinam || 34||

\hrule

\medskip
              shivastutiH
                  7
\medskip

sa~njaya uvAcha||

sa evaM chintayitvA tu droNaputro vishAM pate |
avatIrya rathopasthAddadhyau samprayataH sthitaH || 1||

drauNiruvAcha||

ugraM sthANuM shivaM rudraM sharvamIshAnamIshvaram |
girishaM varadaM devaM bhavaM bhAvanamavyayam || 2||

shitikaNThamajaM shakraM krathaM kratuharaM haram |
vishvarUpaM virUpAkShaM bahurUpamumApatim || 3||

shmashAnavAsinaM dRRiptaM mahAgaNapatiM prabhum |
khaTvA~NgadhAriNaM muNDaM jaTilaM brahmachAriNam || 4||

manasApyasuchintyena duShkareNAlpachetasA |
so.ahamAtmopahAreNa yakShye tripuraghAtinam || 5||

stutaM stutyaM stUyamAnamamoghaM charmavAsasam |
vilohitaM nIlakaNThamapRRiktaM durnivAraNam || 6||

shukraM vishvasRRijaM brahma brahmachAriNameva cha |
vratavantaM taponityamanantaM tapatAM gatim || 7||

bahurUpaM gaNAdhyakShaM tryakShaM pAriShadapriyam |
gaNAdhyakShekShitamukhaM gaurIhRRidayavallabham || 8||

kumArapitaraM pi~NgaM govRRiShottamavAhanam |
tanuvAsasamatyugramumAbhUShaNatatparam || 9||

paraM parebhyaH paramaM paraM yasmAnna vidyate |
iShvastrottamabhartAraM digantaM chaiva dakShiNam || 10||

hiraNyakavachaM devaM chandramaulivibhUShitam |
prapadye sharaNaM devaM parameNa samAdhinA || 11||

imAM chApyApadaM ghorAM tarAmyadya sudustarAm |
sarvabhUtopahAreNa yakShye.ahaM shuchinA shuchim || 12||

iti tasya vyavasitaM j~nAtvA tyAgAtmakaM manaH |
purastAtkA~nchanI vediH prAdurAsInmahAtmanaH || 13||

tasyAM vedyAM tadA rAja.nshchitrabhAnurajAyata |
dyAM disho vidishaH khaM cha jvAlAbhirabhipUrayan || 14||

dIptAsyanayanAshchAtra naikapAdashirobhujAH |
dvipashailapratIkAshAH prAdurAsanmahAnanAH || 15||

shvavarAhoShTrarUpAshcha hayagomAyugomukhAH |
RRikShamArjAravadanA vyAghradvIpimukhAstathA || 16||

kAkavaktrAH plavamukhAH shukavaktrAstathaiva cha |
mahAjagaravaktrAshcha ha.nsavaktrAH sitaprabhAH || 17||

dArvAghATamukhAshchaiva chAShavaktrAshcha bhArata |
kUrmanakramukhAshchaiva shishumAramukhAstathA || 18||

mahAmakaravaktrAshcha timivaktrAstathaiva cha |
harivaktrAH krau~nchamukhAH kapotebhamukhAstathA || 19||

pArAvatamukhAshchaiva madguvaktrAstathaiva cha |
pANikarNAH sahasrAkShAstathaiva cha shatodarAH || 20||

nirmA.nsAH kokavaktrAshcha shyenavaktrAshcha bhArata |
tathaivAshiraso rAjannRRikShavaktrAshcha bhIShaNAH || 21||

pradIptanetrajihvAshcha jvAlAvaktrAstathaiva cha |
meShavaktrAstathaivAnye tathA ChAgamukhA nRRipa || 22||

sha~NkhAbhAH sha~NkhavaktrAshcha sha~NkhakarNAstathaiva cha |
sha~NkhamAlAparikarAH sha~NkhadhvanisamasvanAH || 23||

jaTAdharAH pa~nchashikhAstathA muNDAH kRRishodarAH |
chaturdaMShTrAshchaturjihvAH sha~NkukarNAH kirITinaH || 24||

maulIdharAshcha rAjendra tathAku~nchitamUrdhajAH |
uShNIShiNo mukuTinashchAruvaktrAH svala~NkRRitAH || 25||

padmotpalApIDadharAstathA kumudadhAriNaH |
mAhAtmyena cha sa.nyuktAH shatasho.atha sahasrashaH || 26||

shataghnIchakrahastAshcha tathA musalapANayaH |
bhushuNDIpAshahastAshcha gadAhastAshcha bhArata || 27||

pRRiShTheShu baddheShudhayashchitrabANA raNotkaTAH |
sadhvajAH sapatAkAshcha saghaNTAH saparashvadhAH || 28||

mahApAshodyatakarAstathA laguDapANayaH |
sthUNAhastAH khaDgahastAH sarpochChritakirITinaH || 29||

mahAsarpA~NgadadharAshchitrAbharaNadhAriNaH || 29||

rajodhvastAH pa~NkadigdhAH sarve shuklAmbarasrajaH |
nIlA~NgAH kamalA~NgAshcha muNDavaktrAstathaiva cha || 30||

bherIsha~NkhamRRida~NgA.nste jharjharAnakagomukhAn |
avAdayanpAriShadAH prahRRiShTAH kanakaprabhAH || 31||

gAyamAnAstathaivAnye nRRityamAnAstathApare |
la~NghayantaH plavantashcha valgantashcha mahAbalAH || 32||

dhAvanto javanAshchaNDAH pavanoddhUtamUrdhajAH |
mattA iva mahAnAgA vinadanto muhurmuhuH || 33||

subhImA ghorarUpAshcha shUlapaTTishapANayaH |
nAnAvirAgavasanAshchitramAlyAnulepanAH || 34||

ratnachitrA~NgadadharAH samudyatakarAstathA |
hantAro dviShatAM shUrAH prasahyAsahyavikramAH || 35||

pAtAro.asRRigvasAdyAnAM mA.nsAntrakRRitabhojanAH |
chUDAlAH karNikAlAshcha prakRRishAH piTharodarAH || 36||

atihrasvAtidIrghAshcha prabalAshchAtibhairavAH |
vikaTAH kAlalamboShThA bRRihachChephAsthipiNDikAH || 37||

mahArhanAnAmukuTA muNDAshcha jaTilAH pare |
sArkendugrahanakShatrAM dyAM kuryurye mahItale || 38||

utsahera.nshcha ye hantuM bhUtagrAmaM chaturvidham |
ye cha vItabhayA nityaM harasya bhrukuTIbhaTAH || 39||

kAmakArakarAH siddhAstrailokyasyeshvareshvarAH |
nityAnandapramuditA vAgIshA vItamatsarAH || 40||

prApyAShTaguNamaishvaryaM ye na yAnti cha vismayam |
yeShAM vismayate nityaM bhagavAnkarmabhirharaH || 41||

manovAkkarmabhirbhaktairnityamArAdhitashcha yaiH |
manovAkkarmabhirbhaktAnpAti putrAnivaurasAn || 42||

pibanto.asRRigvasAstvanye kruddhA brahmadviShAM sadA |
chaturvi.nshAtmakaM somaM ye pibanti cha nityadA || 43||

shrutena brahmacharyeNa tapasA cha damena cha |
ye samArAdhya shUlA~NkaM bhavasAyujyamAgatAH || 44||

yairAtmabhUtairbhagavAnpArvatyA cha maheshvaraH |
saha bhUtagaNAnbhu~Nkte bhUtabhavyabhavatprabhuH || 45||

nAnAvichitrahasitakShveDitotkruShTagarjitaiH |
saMnAdayantaste vishvamashvatthAmAnamabhyayuH || 46||

sa.nstuvanto mahAdevaM bhAH kurvANAH suvarchasaH |
vivardhayiShavo drauNermahimAnaM mahAtmanaH || 47||

jij~nAsamAnAstattejaH sauptikaM cha didRRikShavaH |
bhImograparighAlAtashUlapaTTishapANayaH || 48||

ghorarUpAH samAjagmurbhUtasa~NghAH samantataH || 48||

janayeyurbhayaM ye sma trailokyasyApi darshanAt |
tAnprekShamANo.api vyathAM na chakAra mahAbalaH || 49||

atha drauNirdhanuShpANirbaddhagodhA~NgulitravAn |
svayamevAtmanAtmAnamupahAramupAharat || 50||

dhanUMShi samidhastatra pavitrANi shitAH sharAH |
havirAtmavatashchAtmA tasminbhArata karmaNi || 51||

tataH saumyena mantreNa droNaputraH pratApavAn |
upahAraM mahAmanyurathAtmAnamupAharat || 52||

taM rudraM raudrakarmANaM raudraiH karmabhirachyutam |
abhiShTutya mahAtmAnamityuvAcha kRRitA~njaliH || 53||

imamAtmAnamadyAhaM jAtamA~Ngirase kule |
agnau juhomi bhagavanpratigRRihNIShva mAM balim || 54||

bhavadbhaktyA mahAdeva parameNa samAdhinA |
asyAmApadi vishvAtmannupAkurmi tavAgrataH || 55||

tvayi sarvANi bhUtAni sarvabhUteShu chAsi vai |
guNAnAM hi pradhAnAnAmekatvaM tvayi tiShThati || 56||

sarvabhUtAshaya vibho havirbhUtamupasthitam |
pratigRRihANa mAM deva yadyashakyAH pare mayA || 57||

ityuktvA drauNirAsthAya tAM vedIM dIptapAvakAm |
santyaktAtmA samAruhya kRRiShNavartmanyupAvishat || 58||

tamUrdhvabAhuM nishcheShTaM dRRiShTvA havirupasthitam |
abravIdbhagavAnsAkShAnmahAdevo hasanniva || 59||

satyashauchArjavatyAgaistapasA niyamena cha |
kShAntyA bhaktyA cha dhRRityA cha buddhyA cha vachasA tathA || 60||

yathAvadahamArAddhaH kRRiShNenAkliShTakarmaNA |
tasmAdiShTatamaH kRRiShNAdanyo mama na vidyate || 61||

kurvatA tasya saMmAnaM tvAM cha jij~nAsatA mayA |
pA~nchAlAH sahasA guptA mAyAshcha bahushaH kRRitAH || 62||

kRRitastasyaiSha saMmAnaH pA~nchAlAnrakShatA mayA |
abhibhUtAstu kAlena naiShAmadyAsti jIvitam || 63||

evamuktvA maheShvAsaM bhagavAnAtmanastanum |
Avivesha dadau chAsmai vimalaM khaDgamuttamam || 64||

athAviShTo bhagavatA bhUyo jajvAla tejasA |
varShmavA.nshchAbhavadyuddhe devasRRiShTena tejasA || 65||

tamadRRishyAni bhUtAni rakShA.nsi cha samAdravan |
abhitaH shatrushibiraM yAntaM sAkShAdiveshvaram || 66||

\hrule

\medskip
                  8
\medskip

dhRRitarAShTra uvAcha||

tathA prayAte shibiraM droNaputre mahArathe |
kachchitkRRipashcha bhojashcha bhayArtau na nyavartatAm || 1||

kachchinna vAritau kShudrai rakShibhirnopalakShitau |
asahyamiti vA matvA na nivRRittau mahArathau || 2||

kachchitpramathya shibiraM hatvA somakapANDavAn |
duryodhanasya padavIM gatau paramikAM raNe || 3||

pA~nchAlairvA vinihatau kachchinnAsvapatAM kShitau |
kachchittAbhyAM kRRitaM karma tanmamAchakShva sa~njaya || 4||

sa~njaya uvAcha||

tasminprayAte shibiraM droNaputre mahAtmani |
kRRipashcha kRRitavarmA cha shibiradvAryatiShThatAm || 5||

ashvatthAmA tu tau dRRiShTvA yatnavantau mahArathau |
prahRRiShTaH shanakai rAjannidaM vachanamabravIt || 6||

yattau bhavantau paryAptau sarvakShatrasya nAshane |
kiM punaryodhasheShasya prasuptasya visheShataH || 7||

ahaM pravekShye shibiraM chariShyAmi cha kAlavat |
yathA na kashchidapi me jIvanmuchyeta mAnavaH || 8||

ityuktvA prAvishaddrauNiH pArthAnAM shibiraM mahat |
advAreNAbhyavaskandya vihAya bhayamAtmanaH || 9||

sa pravishya mahAbAhuruddeshaj~nashcha tasya ha |
dhRRiShTadyumnasya nilayaM shanakairabhyupAgamat || 10||

te tu kRRitvA mahatkarma shrAntAshcha balavadraNe |
prasuptA vai suvishvastAH svasainyaparivAritAH || 11||

atha pravishya tadveshma dhRRiShTadyumnasya bhArata |
pA~nchAlyaM shayane drauNirapashyatsuptamantikAt || 12||

kShaumAvadAte mahati spardhyAstaraNasa.nvRRite |
mAlyapravarasa.nyukte dhUpaishchUrNaishcha vAsite || 13||

taM shayAnaM mahAtmAnaM visrabdhamakutobhayam |
prAbodhayata pAdena shayanasthaM mahIpate || 14||

sa buddhvA charaNasparshamutthAya raNadurmadaH |
abhyajAnadameyAtmA droNaputraM mahAratham || 15||

tamutpatantaM shayanAdashvatthAmA mahAbalaH |
kesheShvAlambya pANibhyAM niShpipeSha mahItale || 16||

sa balAttena niShpiShTaH sAdhvasena cha bhArata |
nidrayA chaiva pA~nchAlyo nAshakachcheShTituM tadA || 17||

tamAkramya tadA rAjankaNThe chorasi chobhayoH |
nadantaM visphurantaM cha pashumAramamArayat || 18||

tudannakhaistu sa drauNiM nAtivyaktamudAharat |
AchAryaputra shastreNa jahi mA mA chiraM kRRithAH || 19||

tvatkRRite sukRRitA.NllokAngachCheyaM dvipadAM vara || 19||

tasyAvyaktAM tu tAM vAchaM sa.nshrutya drauNirabravIt |
AchAryaghAtinAM lokA na santi kulapA.nsana || 20||

tasmAchChastreNa nidhanaM na tvamarhasi durmate || 20||

evaM bruvANastaM vIraM siMho mattamiva dvipam |
marmasvabhyavadhItkruddhaH pAdAShThIlaiH sudAruNaiH || 21||

tasya vIrasya shabdena mAryamANasya veshmani |
abudhyanta mahArAja striyo ye chAsya rakShiNaH || 22||

te dRRiShTvA varShmavantaM tamatimAnuShavikramam |
bhUtameva vyavasyanto na sma pravyAharanbhayAt || 23||

taM tu tenAbhyupAyena gamayitvA yamakShayam |
adhyatiShThatsa tejasvI rathaM prApya sudarshanam || 24||

sa tasya bhavanAdrAjanniShkramyAnAdayandishaH |
rathena shibiraM prAyAjjighA.nsurdviShato balI || 25||

apakrAnte tatastasmindroNaputre mahArathe |
saha tai rakShibhiH sarvaiH praNeduryoShitastadA || 26||

rAjAnaM nihataM dRRiShTvA bhRRishaM shokaparAyaNAH |
vyAkroshankShatriyAH sarve dhRRiShTadyumnasya bhArata || 27||

tAsAM tu tena shabdena samIpe kShatriyarShabhAH |
kShipraM cha samanahyanta kimetaditi chAbruvan || 28||

striyastu rAjanvitrastA bhAradvAjaM nirIkShya tam |
abruvandInakaNThena kShipramAdravateti vai || 29||

rAkShaso vA manuShyo vA nainaM jAnImahe vayam |
hatvA pA~nchAlarAjaM yo rathamAruhya tiShThati || 30||

tataste yodhamukhyAstaM sahasA paryavArayan |
sa tAnApatataH sarvAnrudrAstreNa vyapothayat || 31||

dhRRiShTadyumnaM cha hatvA sa tA.nshchaivAsya padAnugAn |
apashyachChayane suptamuttamaujasamantike || 32||

tamapyAkramya pAdena kaNThe chorasi chaujasA |
tathaiva mArayAmAsa vinardantamari.ndamam || 33||

yudhAmanyustu samprApto mattvA taM rakShasA hatam |
gadAmudyamya vegena hRRidi drauNimatADayat || 34||

tamabhidrutya jagrAha kShitau chainamapAtayat |
visphurantaM cha pashuvattathaivainamamArayat || 35||

tathA sa vIro hatvA taM tato.anyAnsamupAdravat |
sa.nsuptAneva rAjendra tatra tatra mahArathAn || 36||

sphurato vepamAnA.nshcha shamiteva pashUnmakhe || 36||

tato nistri.nshamAdAya jaghAnAnyAnpRRithagjanAn |
bhAgasho vicharanmArgAnasiyuddhavishAradaH || 37||

tathaiva gulme samprekShya shayAnAnmadhyagaulmikAn |
shrAntAnnyastAyudhAnsarvAnkShaNenaiva vyapothayat || 38||

yodhAnashvAndvipA.nshchaiva prAchChinatsa varAsinA |
rudhirokShitasarvA~NgaH kAlasRRiShTa ivAntakaH || 39||

visphuradbhishcha tairdrauNirnistri.nshasyodyamena cha |
AkShepeNa tathaivAsestridhA raktokShito.abhavat || 40||

tasya lohitasiktasya dIptakhaDgasya yudhyataH |
amAnuSha ivAkAro babhau paramabhIShaNaH || 41||

ye tvajAgrata kauravya te.api shabdena mohitAH |
nirIkShyamANA anyonyaM drauNiM dRRiShTvA pravivyathuH || 42||

tadrUpaM tasya te dRRiShTvA kShatriyAH shatrukarshanAH |
rAkShasaM manyamAnAstaM nayanAni nyamIlayan || 43||

sa ghorarUpo vyacharatkAlavachChibire tataH |
apashyaddraupadIputrAnavashiShTA.nshcha somakAn || 44||

tena shabdena vitrastA dhanurhastA mahArathAH |
dhRRiShTadyumnaM hataM shrutvA draupadeyA vishAM pate || 45||

avAkira~nsharavrAtairbhAradvAjamabhItavat || 45||

tatastena ninAdena samprabuddhAH prabhadrakAH |
shilImukhaiH shikhaNDI cha droNaputraM samArdayan || 46||

bhAradvAjastu tAndRRiShTvA sharavarShANi varShataH |
nanAda balavannAdaM jighA.nsustAnsudurjayAn || 47||

tataH paramasa~NkruddhaH piturvadhamanusmaran |
avaruhya rathopasthAttvaramANo.abhidudruve || 48||

sahasrachandraM vipulaM gRRihItvA charma sa.nyuge |
khaDgaM cha vipulaM divyaM jAtarUpapariShkRRitam || 49||

draupadeyAnabhidrutya khaDgena vyacharadbalI || 49||

tataH sa narashArdUlaH prativindhyaM tamAhave |
kukShideshe.avadhIdrAjansa hato nyapatadbhuvi || 50||

prAsena viddhvA drauNiM tu sutasomaH pratApavAn |
punashchAsiM samudyamya droNaputramupAdravat || 51||

sutasomasya sAsiM tu bAhuM ChittvA nararShabhaH |
punarabhyahanatpArshve sa bhinnahRRidayo.apatat || 52||

nAkulistu shatAnIko rathachakreNa vIryavAn |
dorbhyAmutkShipya vegena vakShasyenamatADayat || 53||

atADayachChatAnIkaM muktachakraM dvijastu saH |
sa vihvalo yayau bhUmiM tato.asyApAharachChiraH || 54||

shrutakarmA tu parighaM gRRihItvA samatADayat |
abhidrutya tato drauNiM savye sa phalake bhRRisham || 55||

sa tu taM shrutakarmANamAsye jaghne varAsinA |
sa hato nyapatadbhUmau vimUDho vikRRitAnanaH || 56||

tena shabdena vIrastu shrutakIrtirmahAdhanuH |
ashvatthAmAnamAsAdya sharavarShairavAkirat || 57||

tasyApi sharavarShANi charmaNA prativArya saH |
sakuNDalaM shiraH kAyAdbhrAjamAnamapAharat || 58||

tato bhIShmanihantA taM saha sarvaiH prabhadrakaiH |
ahanatsarvato vIraM nAnApraharaNairbalI || 59||

shilImukhena chApyenaM bhruvormadhye samArdayat || 59||

sa tu krodhasamAviShTo droNaputro mahAbalaH |
shikhaNDinaM samAsAdya dvidhA chichCheda so.asinA || 60||

shikhaNDinaM tato hatvA krodhAviShTaH parantapaH |
prabhadrakagaNAnsarvAnabhidudrAva vegavAn || 61||

yachcha shiShTaM virATasya balaM tachcha samAdravat || 61||

drupadasya cha putrANAM pautrANAM suhRRidAmapi |
chakAra kadanaM ghoraM dRRiShTvA dRRiShTvA mahAbalaH || 62||

anyAnanyA.nshcha puruShAnabhisRRityAbhisRRitya cha |
nyakRRintadasinA drauNirasimArgavishAradaH || 63||

kAlIM raktAsyanayanAM raktamAlyAnulepanAm |
raktAmbaradharAmekAM pAshahastAM shikhaNDinIm || 64||

dadRRishuH kAlarAtriM te smayamAnAmavasthitAm |
narAshvaku~njarAnpAshairbaddhvA ghoraiH pratasthuShIm || 65||

harantIM vividhAnpretAnpAshabaddhAnvimUrdhajAn || 65||

svapne suptAnnayantIM tAM rAtriShvanyAsu mAriSha |
dadRRishuryodhamukhyAste ghnantaM drauNiM cha nityadA || 66||

yataH pravRRittaH sa~NgrAmaH kurupANDavasenayoH |
tataH prabhRRiti tAM kRRityAmapashyandrauNimeva cha || 67||

tA.nstu daivahatAnpUrvaM pashchAddrauNirnyapAtayat |
trAsayansarvabhUtAni vinadanbhairavAnravAn || 68||

tadanusmRRitya te vIrA darshanaM paurvakAlikam |
idaM tadityamanyanta daivenopanipIDitAH || 69||

tatastena ninAdena pratyabudhyanta dhanvinaH |
shibire pANDaveyAnAM shatasho.atha sahasrashaH || 70||

so.achChinatkasyachitpAdau jaghanaM chaiva kasyachit |
kA.nshchidbibheda pArshveShu kAlasRRiShTa ivAntakaH || 71||

atyugrapratipiShTaishcha nadadbhishcha bhRRishAturaiH |
gajAshvamathitaishchAnyairmahI kIrNAbhavatprabho || 72||

kroshatAM kimidaM ko.ayaM kiM shabdaH kiM nu kiM kRRitam |
evaM teShAM tadA drauNirantakaH samapadyata || 73||

apetashastrasaMnAhAnsa.nrabdhAnpANDusRRi~njayAn |
prAhiNonmRRityulokAya drauNiH praharatAM varaH || 74||

tatastachChastravitrastA utpatanto bhayAturAH |
nidrAndhA naShTasa~nj~nAshcha tatra tatra nililyire || 75||

UrustambhagRRihItAshcha kashmalAbhihataujasaH |
vinadanto bhRRishaM trastAH saMnyapeShanparasparam || 76||

tato rathaM punardrauNirAsthito bhImanisvanam |
dhanuShpANiH sharairanyAnpreShayadvai yamakShayam || 77||

punarutpatataH kA.nshchiddUrAdapi narottamAn |
shUrAnsampatatashchAnyAnkAlarAtryai nyavedayat || 78||

tathaiva syandanAgreNa pramathansa vidhAvati |
sharavarShaishcha vividhairavarShachChAtravA.nstataH || 79||

punashcha suvichitreNa shatachandreNa charmaNA |
tena chAkAshavarNena tadAcharata so.asinA || 80||

tathA sa shibiraM teShAM drauNirAhavadurmadaH |
vyakShobhayata rAjendra mahAhradamiva dvipaH || 81||

utpetustena shabdena yodhA rAjanvichetasaH |
nidrArtAshcha bhayArtAshcha vyadhAvanta tatastataH || 82||

visvaraM chukrushushchAnye bahvabaddhaM tathAvadan |
na cha sma pratipadyante shastrANi vasanAni cha || 83||

vimuktakeshAshchApyanye nAbhyajAnanparasparam |
utpatantaH pare bhItAH kechittatra tathAbhraman || 84||

purIShamasRRijankechitkechinmUtraM prasusruvuH || 84||

bandhanAni cha rAjendra sa~nChidya turagA dvipAH |
samaM paryapata.nshchAnye kurvanto mahadAkulam || 85||

tatra kechinnarA bhItA vyalIyanta mahItale |
tathaiva tAnnipatitAnapiMShangajavAjinaH || 86||

tasmi.nstathA vartamAne rakShA.nsi puruSharShabha |
tRRiptAni vyanadannuchchairmudA bharatasattama || 87||

sa shabdaH prerito rAjanbhUtasa~NghairmudA yutaiH |
apUrayaddishaH sarvA divaM chApi mahAsvanaH || 88||

teShAmArtasvaraM shrutvA vitrastA gajavAjinaH |
muktAH paryapatanrAjanmRRidnantaH shibire janam || 89||

taistatra paridhAvadbhishcharaNodIritaM rajaH |
akarochChibire teShAM rajanyAM dviguNaM tamaH || 90||

tasmi.nstamasi sa~njAte pramUDhAH sarvato janAH |
nAjAnanpitaraH putrAnbhrAtR^InbhrAtara eva cha || 91||

gajA gajAnatikramya nirmanuShyA hayA hayAn |
atADaya.nstathAbha~nja.nstathAmRRidna.nshcha bhArata || 92||

te bhagnAH prapatantashcha nighnantashcha parasparam |
nyapAtayanta cha parAnpAtayitvA tathApiShan || 93||

vichetasaH sanidrAshcha tamasA chAvRRitA narAH |
jaghnuH svAneva tatrAtha kAlenAbhiprachoditAH || 94||

tyaktvA dvArANi cha dvAHsthAstathA gulmA.nshcha gaulmikAH |
prAdravanta yathAshakti kA.ndishIkA vichetasaH || 95||

vipranaShTAshcha te.anyonyaM nAjAnanta tadA vibho |
kroshantastAta putreti daivopahatachetasaH || 96||

palAyatAM dishasteShAM svAnapyutsRRijya bAndhavAn |
gotranAmabhiranyonyamAkrandanta tato janAH || 97||

hAhAkAraM cha kurvANAH pRRithivyAM sherate pare |
tAnbuddhvA raNamatto.asau droNaputro vyapothayat || 98||

tatrApare vadhyamAnA muhurmuhurachetasaH |
shibirAnniShpatanti sma kShatriyA bhayapIDitAH || 99||

tA.nstu niShpatatastrastA~nshibirA~njIvitaiShiNaH |
kRRitavarmA kRRipashchaiva dvAradeshe nijaghnatuH || 100||

vishastrayantrakavachAnmuktakeshAnkRRitA~njalIn |
vepamAnAnkShitau bhItAnnaiva kA.nshchidamu~nchatAm || 101||

nAmuchyata tayoH kashchinniShkrAntaH shibirAdbahiH |
kRRipasya cha mahArAja hArdikyasya cha durmateH || 102||

bhUyashchaiva chikIrShantau droNaputrasya tau priyam |
triShu desheShu dadatuH shibirasya hutAshanam || 103||

tataH prakAshe shibire khaDgena pitRRinandanaH |
ashvatthAmA mahArAja vyacharatkRRitahastavat || 104||

kA.nshchidApatato vIrAnaparA.nshcha pradhAvataH |
vyayojayata khaDgena prANairdvijavaro narAn || 105||

kA.nshchidyodhAnsa khaDgena madhye sa~nChidya vIryavAn |
apAtayaddroNasutaH sa.nrabdhastilakANDavat || 106||

vinadadbhirbhRRishAyastairnarAshvadviradottamaiH |
patitairabhavatkIrNA medinI bharatarShabha || 107||

mAnuShANAM sahasreShu hateShu patiteShu cha |
udatiShThankabandhAni bahUnyutthAya chApatan || 108||

sAyudhAnsA~NgadAnbAhUnnichakarta shirA.nsi cha |
hastihastopamAnUrUnhastAnpAdA.nshcha bhArata || 109||

pRRiShThachChinnA~nshirashChinnAnpArshvachChinnA.nstathAparAn |
samAsAdyAkaroddrauNiH kA.nshchichchApi parA~NmukhAn || 110||

madhyakAyAnnarAnanyA.nshchichChedAnyA.nshcha karNataH |
a.nsadeshe nihatyAnyAnkAye prAveshayachChiraH || 111||

evaM vicharatastasya nighnataH subahUnnarAn |
tamasA rajanI ghorA babhau dAruNadarshanA || 112||

ki~nchitprANaishcha puruShairhataishchAnyaiH sahasrashaH |
bahunA cha gajAshvena bhUrabhUdbhImadarshanA || 113||

yakSharakShaHsamAkIrNe rathAshvadvipadAruNe |
kruddhena droNaputreNa sa~nChinnAH prApatanbhuvi || 114||

mAtR^Iranye pitR^Inanye bhrAtR^Inanye vichukrushuH |
kechidUchurna tatkruddhairdhArtarAShTraiH kRRitaM raNe || 115||

yatkRRitaM naH prasuptAnAM rakShobhiH krUrakarmabhiH |
asAMnidhyAddhi pArthAnAmidaM naH kadanaM kRRitam || 116||

na devAsuragandharvairna yakShairna cha rAkShasaiH |
shakyo vijetuM kaunteyo goptA yasya janArdanaH || 117||

brahmaNyaH satyavAgdAntaH sarvabhUtAnukampakaH |
na cha suptaM pramattaM vA nyastashastraM kRRitA~njalim || 118||

dhAvantaM muktakeshaM vA hanti pArtho dhana~njayaH || 118||

tadidaM naH kRRitaM ghoraM rakShobhiH krUrakarmabhiH |
iti lAlapyamAnAH sma sherate bahavo janAH || 119||

stanatAM cha manuShyANAmapareShAM cha kUjatAm |
tato muhUrtAtprAshAmyatsa shabdastumulo mahAn || 120||

shoNitavyatiShiktAyAM vasudhAyAM cha bhUmipa |
tadrajastumulaM ghoraM kShaNenAntaradhIyata || 121||

sa.nveShTamAnAnudvignAnnirutsAhAnsahasrashaH |
nyapAtayannarAnkruddhaH pashUnpashupatiryathA || 122||

anyonyaM sampariShvajya shayAnAndravato.aparAn |
sa.nlInAnyudhyamAnA.nshcha sarvAndrauNirapothayat || 123||

dahyamAnA hutAshena vadhyamAnAshcha tena te |
parasparaM tadA yodhA anayanyamasAdanam || 124||

tasyA rajanyAstvardhena pANDavAnAM mahadbalam |
gamayAmAsa rAjendra drauNiryamaniveshanam || 125||

nishAcharANAM sattvAnAM sa rAtrirharShavardhinI |
AsInnaragajAshvAnAM raudrI kShayakarI bhRRisham || 126||

tatrAdRRishyanta rakShA.nsi pishAchAshcha pRRithagvidhAH |
khAdanto naramA.nsAni pibantaH shoNitAni cha || 127||

karAlAH pi~NgalA raudrAH shailadantA rajasvalAH |
jaTilA dIrghasakthAshcha pa~nchapAdA mahodarAH || 128||

pashchAda~Ngulayo rUkShA virUpA bhairavasvanAH |
ghaTajAnavo.atihrasvAshcha nIlakaNThA vibhIShaNAH || 129||

saputradArAH sukrUrA durdarshanasunirghRRiNAH |
vividhAni cha rUpANi tatrAdRRishyanta rakShasAm || 130||

pItvA cha shoNitaM hRRiShTAH prAnRRityangaNasho.apare |
idaM varamidaM medhyamidaM svAdviti chAbruvan || 131||

medomajjAsthiraktAnAM vasAnAM cha bhRRishAsitAH |
paramA.nsAni khAdantaH kravyAdA mA.nsajIvinaH || 132||

vasAM chApyapare pItvA paryadhAvanvikukShilAH |
nAnAvaktrAstathA raudrAH kravyAdAH pishitAshinaH || 133||

ayutAni cha tatrAsanprayutAnyarbudAni cha |
rakShasAM ghorarUpANAM mahatAM krUrakarmaNAm || 134||

muditAnAM vitRRiptAnAM tasminmahati vaishase |
sametAni bahUnyAsanbhUtAni cha janAdhipa || 135||

pratyUShakAle shibirAtpratigantumiyeSha saH |
nRRishoNitAvasiktasya drauNerAsIdasitsaruH || 136||

pANinA saha sa.nshliShTa ekIbhUta iva prabho || 136||

sa niHsheShAnarInkRRitvA virarAja janakShaye |
yugAnte sarvabhUtAni bhasma kRRitveva pAvakaH || 137||

yathApratij~naM tatkarma kRRitvA drauNAyaniH prabho |
durgamAM padavIM kRRitvA piturAsIdgatajvaraH || 138||

yathaiva sa.nsuptajane shibire prAvishannishi |
tathaiva hatvA niHshabde nishchakrAma nararShabhaH || 139||

niShkramya shibirAttasmAttAbhyAM sa~Ngamya vIryavAn |
Achakhyau karma tatsarvaM hRRiShTaH saMharShayanvibho || 140||

tAvapyAchakhyatustasmai priyaM priyakarau tadA |
pA~nchAlAnsRRi~njayA.nshchaiva vinikRRittAnsahasrashaH || 141||

prItyA chochchairudakrosha.nstathaivAsphoTaya.nstalAn || 141||

eva.nvidhA hi sA rAtriH somakAnAM janakShaye |
prasuptAnAM pramattAnAmAsItsubhRRishadAruNA || 142||

asa.nshayaM hi kAlasya paryAyo duratikramaH |
tAdRRishA nihatA yatra kRRitvAsmAkaM janakShayam || 143||

dhRRitarAShTra uvAcha||

prAgeva sumahatkarma drauNiretanmahArathaH |
nAkarodIdRRishaM kasmAnmatputravijaye dhRRitaH || 144||

atha kasmAddhate kShatre karmedaM kRRitavAnasau |
droNaputro maheShvAsastanme sha.nsitumarhasi || 145||

sa~njaya uvAcha||

teShAM nUnaM bhayAnnAsau kRRitavAnkurunandana |
asAMnidhyAddhi pArthAnAM keshavasya cha dhImataH || 146||

sAtyakeshchApi karmedaM droNaputreNa sAdhitam |
na hi teShAM samakShaM tAnhanyAdapi marutpatiH || 147||

etadIdRRishakaM vRRittaM rAjansuptajane vibho |
tato janakShayaM kRRitvA pANDavAnAM mahAtyayam || 148||

diShTyA diShTyeti chAnyonyaM sametyochurmahArathAH || 148||

paryaShvajattato drauNistAbhyAM cha pratinanditaH |
idaM harShAchcha sumahadAdade vAkyamuttamam || 149||

pA~nchAlA nihatAH sarve draupadeyAshcha sarvashaH |
somakA matsyasheShAshcha sarve vinihatA mayA || 150||

idAnIM kRRitakRRityAH sma yAma tatraiva mAchiram |
yadi jIvati no rAjA tasmai sha.nsAmahe priyam || 151||

\hrule

\medskip
                  9
\medskip

sa~njaya uvAcha||

te hatvA sarvapA~nchAlAndraupadeyA.nshcha sarvashaH |
agachChansahitAstatra yatra duryodhano hataH || 1||

gatvA chainamapashya.nste ki~nchitprANaM narAdhipam |
tato rathebhyaH praskandya parivavrustavAtmajam || 2||

taM bhagnasakthaM rAjendra kRRichChraprANamachetasam |
vamantaM rudhiraM vaktrAdapashyanvasudhAtale || 3||

vRRitaM samantAdbahubhiH shvApadairghoradarshanaiH |
shAlAvRRikagaNaishchaiva bhakShayiShyadbhirantikAt || 4||

nivArayantaM kRRichChrAttA~nshvApadAnsa~nchikhAdiShUn |
viveShTamAnaM mahyAM cha subhRRishaM gADhavedanam || 5||

taM shayAnaM mahAtmAnaM bhUmau svarudhirokShitam |
hatashiShTAstrayo vIrAH shokArtAH paryavArayan || 6||

ashvatthAmA kRRipashchaiva kRRitavarmA cha sAtvataH || 6||

taistribhiH shoNitAdigdhairniHshvasadbhirmahArathaiH |
shushubhe sa.nvRRito rAjA vedI tribhirivAgnibhiH || 7||

te taM shayAnaM samprekShya rAjAnamatathochitam |
aviShahyena duHkhena tataste rurudustrayaH || 8||

tataste rudhiraM hastairmukhAnnirmRRijya tasya ha |
raNe rAj~naH shayAnasya kRRipaNaM paryadevayan || 9||

kRRipa uvAcha||

na daivasyAtibhAro.asti yadayaM rudhirokShitaH |
ekAdashachamUbhartA shete duryodhano hataH || 10||

pashya chAmIkarAbhasya chAmIkaravibhUShitAm |
gadAM gadApriyasyemAM samIpe patitAM bhuvi || 11||

iyamenaM gadA shUraM na jahAti raNe raNe |
svargAyApi vrajantaM hi na jahAti yashasvinam || 12||

pashyemAM saha vIreNa jAmbUnadavibhUShitAm |
shayAnAM shayane dharme bhAryAM prItimatImiva || 13||

yo vai mUrdhAvasiktAnAmagre yAtaH parantapaH |
sa hato grasate pA.nsUnpashya kAlasya paryayam || 14||

yenAjau nihatA bhUmAvasherata purA dviShaH |
sa bhUmau nihataH shete kururAjaH parairayam || 15||

bhayAnnamanti rAjAno yasya sma shatasa~NghashaH |
sa vIrashayane shete kravyAdbhiH parivAritaH || 16||

upAsata nRRipAH pUrvamarthahetoryamIshvaram |
dhiksadyo nihataH shete pashya kAlasya paryayam || 17||

sa~njaya uvAcha||

taM shayAnaM nRRipashreShThaM tato bharatasattama |
ashvatthAmA samAlokya karuNaM paryadevayat || 18||

AhustvAM rAjashArdUla mukhyaM sarvadhanuShmatAm |
dhanAdhyakShopamaM yuddhe shiShyaM sa~NkarShaNasya ha || 19||

kathaM vivaramadrAkShIdbhImasenastavAnagha |
balinaH kRRitino nityaM sa cha pApAtmavAnnRRipa || 20||

kAlo nUnaM mahArAja loke.asminbalavattaraH |
pashyAmo nihataM tvAM chedbhImasenena sa.nyuge || 21||

kathaM tvAM sarvadharmaj~naM kShudraH pApo vRRikodaraH |
nikRRityA hatavAnmando nUnaM kAlo duratyayaH || 22||

dharmayuddhe hyadharmeNa samAhUyaujasA mRRidhe |
gadayA bhImasenena nirbhinne sakthinI tava || 23||

adharmeNa hatasyAjau mRRidyamAnaM padA shiraH |
yadupekShitavAnkShudro dhiktamastu yudhiShThiram || 24||

yuddheShvapavadiShyanti yodhA nUnaM vRRikodaram |
yAvatsthAsyanti bhUtAni nikRRityA hyasi pAtitaH || 25||

nanu rAmo.abravIdrAja.nstvAM sadA yadunandanaH |
duryodhanasamo nAsti gadayA iti vIryavAn || 26||

shlAghate tvAM hi vArShNeyo rAjansa.nsatsu bhArata |
sushiShyo mama kauravyo gadAyuddha iti prabho || 27||

yAM gatiM kShatriyasyAhuH prashastAM paramarShayaH |
hatasyAbhimukhasyAjau prAptastvamasi tAM gatim || 28||

duryodhana na shochAmi tvAmahaM puruSharShabha |
hataputrAM tu shochAmi gAndhArIM pitaraM cha te || 29||

bhikShukau vichariShyete shochantau pRRithivImimAm || 29||

dhigastu kRRiShNaM vArShNeyamarjunaM chApi durmatim |
dharmaj~namAninau yau tvAM vadhyamAnamupekShatAm || 30||

pANDavAshchApi te sarve kiM vakShyanti narAdhipAn |
kathaM duryodhano.asmAbhirhata ityanapatrapAH || 31||

dhanyastvamasi gAndhAre yastvamAyodhane hataH |
prayAto.abhimukhaH shatrUndharmeNa puruSharShabha || 32||

hataputrA hi gAndhArI nihataj~nAtibAndhavA |
praj~nAchakShushcha durdharShaH kAM gatiM pratipatsyate || 33||

dhigastu kRRitavarmANaM mAM kRRipaM cha mahAratham |
ye vayaM na gatAH svargaM tvAM puraskRRitya pArthivam || 34||

dAtAraM sarvakAmAnAM rakShitAraM prajAhitam |
yadvayaM nAnugachChAmastvAM dhigasmAnnarAdhamAn || 35||

kRRipasya tava vIryeNa mama chaiva pitushcha me |
sabhRRityAnAM naravyAghra ratnavanti gRRihANi cha || 36||

bhavatprasAdAdasmAbhiH samitraiH sahabAndhavaiH |
avAptAH kratavo mukhyA bahavo bhUridakShiNAH || 37||

kutashchApIdRRishaM sArthamupalapsyAmahe vayam |
yAdRRishena puraskRRitya tvaM gataH sarvapArthivAn || 38||

vayameva trayo rAjangachChantaM paramAM gatim |
yadvai tvAM nAnugachChAmastena tapsyAmahe vayam || 39||

tvatsvargahInA hInArthAH smarantaH sukRRitasya te |
kiM nAma tadbhavetkarma yena tvAnuvrajema vai || 40||

duHkhaM nUnaM kurushreShTha chariShyAmo mahImimAm |
hInAnAM nastvayA rAjankutaH shAntiH kutaH sukham || 41||

gatvaitA.nstu mahArAja sametya tvaM mahArathAn |
yathAshreShThaM yathAjyeShThaM pUjayervachanAnmama || 42||

AchAryaM pUjayitvA cha ketuM sarvadhanuShmatAm |
hataM mayAdya sha.nsethA dhRRiShTadyumnaM narAdhipa || 43||

pariShvajethA rAjAnaM bAhlikaM sumahAratham |
saindhavaM somadattaM cha bhUrishravasameva cha || 44||

tathA pUrvagatAnanyAnsvargaM pArthivasattamAn |
asmadvAkyAtpariShvajya pRRichChethAstvamanAmayam || 45||

ityevamuktvA rAjAnaM bhagnasakthamachetasam |
ashvatthAmA samudvIkShya punarvachanamabravIt || 46||

duryodhana jIvasi chedvAchaM shrotrasukhAM shRRiNu |
sapta pANDavataH sheShA dhArtarAShTrAstrayo vayam || 47||

te chaiva bhrAtaraH pa~ncha vAsudevo.atha sAtyakiH |
ahaM cha kRRitavarmA cha kRRipaH shAradvatastathA || 48||

draupadeyA hatAH sarve dhRRiShTadyumnasya chAtmajAH |
pA~nchAlA nihatAH sarve matsyasheShaM cha bhArata || 49||

kRRite pratikRRitaM pashya hataputrA hi pANDavAH |
sauptike shibiraM teShAM hataM sanaravAhanam || 50||

mayA cha pApakarmAsau dhRRiShTadyumno mahIpate |
pravishya shibiraM rAtrau pashumAreNa mAritaH || 51||

duryodhanastu tAM vAchaM nishamya manasaH priyAm |
pratilabhya punashcheta idaM vachanamabravIt || 52||

na me.akarottadgA~Ngeyo na karNo na cha te pitA |
yattvayA kRRipabhojAbhyAM sahitenAdya me kRRitam || 53||

sa chetsenApatiH kShudro hataH sArdhaM shikhaNDinA |
tena manye maghavatA samamAtmAnamadya vai || 54||

svasti prApnuta bhadraM vaH svarge naH sa~NgamaH punaH |
ityevamuktvA tUShNIM sa kururAjo mahAmanAH || 55||

prANAnudasRRijadvIraH suhRRidAM shokamAdadhat || 55||

tatheti te pariShvaktAH pariShvajya cha taM nRRipam |
punaH punaH prekShamANAH svakAnAruruhU rathAn || 56||

ityevaM tava putrasya nishamya karuNAM giram |
pratyUShakAle shokArtaH prAdhAvaM nagaraM prati || 57||

tava putre gate svargaM shokArtasya mamAnagha |
RRiShidattaM pranaShTaM taddivyadarshitvamadya vai || 58||

vaishampAyana uvAcha||

iti shrutvA sa nRRipatiH putraj~nAtivadhaM tadA |
niHshvasya dIrghamuShNaM cha tatashchintAparo.abhavat || 59||

\hrule

\medskip
              aiShIkaparva
                  10
\medskip

vaishampAyana uvAcha||

tasyAM rAtryAM vyatItAyAM dhRRiShTadyumnasya sArathiH |
shasha.nsa dharmarAjAya sauptike kadanaM kRRitam || 1||

draupadeyA mahArAja drupadasyAtmajaiH saha |
pramattA nishi vishvastAH svapantaH shibire svake || 2||

kRRitavarmaNA nRRisha.nsena gautamena kRRipeNa cha |
ashvatthAmnA cha pApena hataM vaH shibiraM nishi || 3||

etairnaragajAshvAnAM prAsashaktiparashvadhaiH |
sahasrANi nikRRintadbhirniHsheShaM te balaM kRRitam || 4||

ChidyamAnasya mahato vanasyeva parashvadhaiH |
shushruve sumahA~nshabdo balasya tava bhArata || 5||

ahameko.avashiShTastu tasmAtsainyAnmahIpate |
muktaH katha~nchiddharmAtmanvyagrasya kRRitavarmaNaH || 6||

tachChrutvA vAkyamashivaM kuntIputro yudhiShThiraH |
papAta mahyAM durdharShaH putrashokasamanvitaH || 7||

taM patantamabhikramya parijagrAha sAtyakiH |
bhImaseno.arjunashchaiva mAdrIputrau cha pANDavau || 8||

labdhachetAstu kaunteyaH shokavihvalayA girA |
jitvA shatrU~njitaH pashchAtparyadevayadAturaH || 9||

durvidA gatirarthAnAmapi ye divyachakShuShaH |
jIyamAnA jayantyanye jayamAnA vayaM jitAH || 10||

hatvA bhrAtR^InvayasyA.nshcha pitR^InputrAnsuhRRidgaNAn |
bandhUnamAtyAnpautrA.nshcha jitvA sarvA~njitA vayam || 11||

anartho hyarthasa~NkAshastathArtho.anarthadarshanaH |
jayo.ayamajayAkAro jayastasmAtparAjayaH || 12||

yaM jitvA tapyate pashchAdApanna iva durmatiH |
kathaM manyeta vijayaM tato jitataraH paraiH || 13||

yeShAmarthAya pApasya dhigjayasya suhRRidvadhe |
nirjitairapramattairhi vijitA jitakAshinaH || 14||

karNinAlIkadaMShTrasya khaDgajihvasya sa.nyuge |
chApavyAttasya raudrasya jyAtalasvananAdinaH || 15||

kruddhasya narasiMhasya sa~NgrAmeShvapalAyinaH |
ye vyamuchyanta karNasya pramAdAtta ime hatAH || 16||

rathahradaM sharavarShormimantaM  ratnAchitaM vAhanarAjiyuktam |
shaktyRRiShTimInadhvajanAganakraM  sharAsanAvartamaheShuphenam || 17||

sa~NgrAmachandrodayavegavelaM  droNArNavaM jyAtalanemighoSham |
ye teruruchchAvachashastranaubhi ste rAjaputrA nihatAH pramAdAt || 18||

na hi pramAdAtparamo.asti kashchi dvadho narANAmiha jIvaloke |
pramattamarthA hi naraM samantA ttyajantyanarthAshcha samAvishanti || 19||

dhvajottamAgrochChritadhUmaketuM  sharArchiShaM kopamahAsamIram |
mahAdhanurjyAtalanemighoShaM  tanutranAnAvidhashastrahomam || 20||

mahAchamUkakShavarAbhipannaM  mahAhave bhIShmamahAdavAgnim |
ye sehurAttAyatashastravegaM  te rAjaputrA nihatAH pramAdAt || 21||

na hi pramattena nareNa labhyA  vidyA tapaH shrIrvipulaM yasho vA |
pashyApramAdena nihatya shatrU nsarvAnmahendraM sukhamedhamAnam || 22||

indropamAnpArthivaputrapautrA npashyAvisheSheNa hatAnpramAdAt |
tIrtvA samudraM vaNijaH samRRiddhAH  sannAH kunadyAmiva helamAnAH || 23||

amarShitairye nihatAH shayAnA  niHsa.nshayaM te tridivaM prapannAH || 23||

kRRiShNAM nu shochAmi kathaM na sAdhvIM  shokArNave sAdya vina~NkShyatIti |
bhrAtR^I.nshcha putrA.nshcha hatAnnishamya  pA~nchAlarAjaM pitaraM cha vRRiddham || 24||

dhruvaM visa~nj~nA patitA pRRithivyAM  sA sheShyate shokakRRishA~NgayaShTiH || 24||

tachChokajaM duHkhamapArayantI  kathaM bhaviShyatyuchitA sukhAnAm |
putrakShayabhrAtRRivadhapraNunnA  pradahyamAneva hutAshanena || 25||

ityevamArtaH paridevayansa  rAjA kurUNAM nakulaM babhAShe |
gachChAnayainAmiha mandabhAgyAM  samAtRRipakShAmiti rAjaputrIm || 26||

mAdrIsutastatparigRRihya vAkyaM  dharmeNa dharmapratimasya rAj~naH |
yayau rathenAlayamAshu devyAH  pA~nchAlarAjasya cha yatra dArAH || 27||

prasthApya mAdrIsutamAjamIDhaH  shokArditastaiH sahitaH suhRRidbhiH |
rorUyamANaH prayayau sutAnA mAyodhanaM bhUtagaNAnukIrNam || 28||

sa tatpravishyAshivamugrarUpaM  dadarsha putrAnsuhRRidaH sakhI.nshcha |
bhUmau shayAnAnrudhirArdragAtrA nvibhinnabhagnApahRRitottamA~NgAn || 29||

sa tA.nstu dRRiShTvA bhRRishamArtarUpo  yudhiShThiro dharmabhRRitAM variShThaH |
uchchaiH prachukrosha cha kauravAgryaH  papAta chorvyAM sagaNo visa~nj~naH || 30||

\hrule

\medskip
              draupadIparidevitam.h
                  11
\medskip

vaishampAyana uvAcha||

sa dRRiShTvA nihatAnsa~Nkhye putrAnbhrAtR^InsakhI.nstathA |
mahAduHkhaparItAtmA babhUva janamejaya || 1||

tatastasya mahA~nshokaH prAdurAsInmahAtmanaH |
smarataH putrapautrANAM bhrAtR^INAM svajanasya ha || 2||

tamashruparipUrNAkShaM vepamAnamachetasam |
suhRRido bhRRishasa.nvignAH sAntvayAM chakrire tadA || 3||

tatastasminkShaNe kAlye rathenAdityavarchasA |
nakulaH kRRiShNayA sArdhamupAyAtparamArtayA || 4||

upaplavyagatA sA tu shrutvA sumahadapriyam |
tadA vinAshaM putrANAM sarveShAM vyathitAbhavat || 5||

kampamAneva kadalI vAtenAbhisamIritA |
kRRiShNA rAjAnamAsAdya shokArtA nyapatadbhuvi || 6||

babhUva vadanaM tasyAH sahasA shokakarshitam |
phullapadmapalAshAkShyAstamodhvasta ivA.nshumAn || 7||

tatastAM patitAM dRRiShTvA sa.nrambhI satyavikramaH |
bAhubhyAM parijagrAha samupetya vRRikodaraH || 8||

sA samAshvAsitA tena bhImasenena bhAminI |
rudatI pANDavaM kRRiShNA sahabhrAtaramabravIt || 9||

diShTyA rAja.nstvamadyemAmakhilAM bhokShyase mahIm |
AtmajAnkShatradharmeNa sampradAya yamAya vai || 10||

diShTyA tvaM pArtha kushalI mattamAta~NgagAminam |
avApya pRRithivIM kRRitsnAM saubhadraM na smariShyasi || 11||

AtmajA.nstena dharmeNa shrutvA shUrAnnipAtitAn |
upaplavye mayA sArdhaM diShTyA tvaM na smariShyasi || 12||

prasuptAnAM vadhaM shrutvA drauNinA pApakarmaNA |
shokastapati mAM pArtha hutAshana ivAshayam || 13||

tasya pApakRRito drauNerna chedadya tvayA mRRidhe |
hriyate sAnubandhasya yudhi vikramya jIvitam || 14||

ihaiva prAyamAsiShye tannibodhata pANDavAH |
na chetphalamavApnoti drauNiH pApasya karmaNaH || 15||

evamuktvA tataH kRRiShNA pANDavaM pratyupAvishat |
yudhiShThiraM yAj~nasenI dharmarAjaM yashasvinI || 16||

dRRiShTvopaviShTAM rAjarShiH pANDavo mahiShIM priyAm |
pratyuvAcha sa dharmAtmA draupadIM chArudarshanAm || 17||

dharmyaM dharmeNa dharmaj~ne prAptAste nidhanaM shubhe |
putrAste bhrAtarashchaiva tAnna shochitumarhasi || 18||

droNaputraH sa kalyANi vanaM dUramito gataH |
tasya tvaM pAtanaM sa~Nkhye kathaM j~nAsyasi shobhane || 19||

draupadyuvAcha||

droNaputrasya sahajo maNiH shirasi me shrutaH |
nihatya sa~Nkhye taM pApaM pashyeyaM maNimAhRRitam || 20||

rAja~nshirasi taM kRRitvA jIveyamiti me matiH || 20||

vaishampAyana uvAcha||

ityuktvA pANDavaM kRRiShNA rAjAnaM chArudarshanA |
bhImasenamathAbhyetya kupitA vAkyamabravIt || 21||

trAtumarhasi mAM bhIma kShatradharmamanusmaran |
jahi taM pApakarmANaM shambaraM maghavAniva || 22||

na hi te vikrame tulyaH pumAnastIha kashchana || 22||

shrutaM tatsarvalokeShu paramavyasane yathA |
dvIpo.abhUstvaM hi pArthAnAM nagare vAraNAvate || 23||

hiDimbadarshane chaiva tathA tvamabhavo gatiH || 23||

tathA virATanagare kIchakena bhRRishArditAm |
mAmapyuddhRRitavAnkRRichChrAtpaulomIM maghavAniva || 24||

yathaitAnyakRRithAH pArtha mahAkarmANi vai purA |
tathA drauNimamitraghna vinihatya sukhI bhava || 25||

tasyA bahuvidhaM duHkhAnnishamya paridevitam |
nAmarShayata kaunteyo bhImaseno mahAbalaH || 26||

sa kA~nchanavichitrA~NgamAruroha mahAratham |
AdAya ruchiraM chitraM samArgaNaguNaM dhanuH || 27||

nakulaM sArathiM kRRitvA droNaputravadhe vRRitaH |
visphArya sasharaM chApaM tUrNamashvAnachodayat || 28||

te hayAH puruShavyAghra choditA vAtaraMhasaH |
vegena tvaritA jagmurharayaH shIghragAminaH || 29||

shibirAtsvAdgRRihItvA sa rathasya padamachyutaH |
droNaputrarathasyAshu yayau mArgeNa vIryavAn || 30||

\hrule

\medskip
                  12
\medskip

vaishampAyana uvAcha||

tasminprayAte durdharShe yadUnAmRRiShabhastataH |
abravItpuNDarIkAkShaH kuntIputraM yudhiShThiram || 1||

eSha pANDava te bhrAtA putrashokamapArayan |
jighA.nsurdrauNimAkrande yAti bhArata bhArataH || 2||

bhImaH priyaste sarvebhyo bhrAtRRibhyo bharatarShabha |
taM kRRichChragatamadya tvaM kasmAnnAbhyavapadyase || 3||

yattadAchaShTa putrAya droNaH parapura~njayaH |
astraM brahmashiro nAma dahedyatpRRithivImapi || 4||

tanmahAtmA mahAbhAgaH ketuH sarvadhanuShmatAm |
pratyapAdayadAchAryaH prIyamANo dhana~njayam || 5||

tatputro.asyaivamevainamanvayAchadamarShaNaH |
tataH provAcha putrAya nAtihRRiShTamanA iva || 6||

viditaM chApalaM hyAsIdAtmajasya mahAtmanaH |
sarvadharmavidAchAryo nAnviShatsatataM sutam || 7||

paramApadgatenApi na sma tAta tvayA raNe |
idamastraM prayoktavyaM mAnuSheShu visheShataH || 8||

ityuktavAnguruH putraM droNaH pashchAdathoktavAn |
na tvaM jAtu satAM mArge sthAteti puruSharShabha || 9||

sa tadAj~nAya duShTAtmA piturvachanamapriyam |
nirAshaH sarvakalyANaiH shochanparyapatanmahIm || 10||

tatastadA kurushreShTha vanasthe tvayi bhArata |
avasaddvArakAmetya vRRiShNibhiH paramArchitaH || 11||

sa kadAchitsamudrAnte vasandrAravatImanu |
eka ekaM samAgamya mAmuvAcha hasanniva || 12||

yattadugraM tapaH kRRiShNa charansatyaparAkramaH |
agastyAdbhAratAchAryaH pratyapadyata me pitA || 13||

astraM brahmashiro nAma devagandharvapUjitam |
tadadya mayi dAshArha yathA pitari me tathA || 14||

asmattastadupAdAya divyamastraM yadUttama |
mamApyastraM prayachCha tvaM chakraM ripuharaM raNe || 15||

sa rAjanprIyamANena mayApyuktaH kRRitA~njaliH |
yAchamAnaH prayatnena matto.astraM bharatarShabha || 16||

devadAnavagandharvamanuShyapatagoragAH |
na samA mama vIryasya shatA.nshenApi piNDitAH || 17||

idaM dhanuriyaM shaktiridaM chakramiyaM gadA |
yadyadichChasi chedastraM mattastattaddadAni te || 18||

yachChaknoShi samudyantuM prayoktumapi vA raNe |
tadgRRihANa vinAstreNa yanme dAtumabhIpsasi || 19||

sa sunAbhaM sahasrAraM vajranAbhamayasmayam |
vavre chakraM mahAbAho spardhamAno mayA saha || 20||

gRRihANa chakramityukto mayA tu tadanantaram |
jagrAhopetya sahasA chakraM savyena pANinA || 21||

na chaitadashakatsthAnAtsa~nchAlayitumachyuta || 21||

atha taddakShiNenApi grahItumupachakrame |
sarvayatnena tenApi gRRihNannetadakalpayat || 22||

tataH sarvabalenApi yachchaitanna shashAka saH |
uddhartuM vA chAlayituM drauNiH paramadurmanAH || 23||

kRRitvA yatnaM paraM shrAntaH sa nyavartata bhArata || 23||

nivRRittamatha taM tasmAdabhiprAyAdvichetasam |
ahamAmantrya susnigdhamashvatthAmAnamabruvam || 24||

yaH sa devamanuShyeShu pramANaM paramaM gataH |
gANDIvadhanvA shvetAshvaH kapipravaraketanaH || 25||

yaH sAkShAddevadeveshaM shitikaNThamumApatim |
dva.ndvayuddhe parAjiShNustoShayAmAsa sha~Nkaram || 26||

yasmAtpriyataro nAsti mamAnyaH puruSho bhuvi |
nAdeyaM yasya me ki~nchidapi dArAH sutAstathA || 27||

tenApi suhRRidA brahmanpArthenAkliShTakarmaNA |
noktapurvamidaM vAkyaM yattvaM mAmabhibhAShase || 28||

brahmacharyaM mahadghoraM chIrtvA dvAdashavArShikam |
himavatpArshvamabhyetya yo mayA tapasArchitaH || 29||

samAnavratachAriNyAM rukmiNyAM yo.anvajAyata |
sanatkumArastejasvI pradyumno nAma me sutaH || 30||

tenApyetanmahaddivyaM chakramapratimaM mama |
na prArthitamabhUnmUDha yadidaM prArthitaM tvayA || 31||

rAmeNAtibalenaitannoktapUrvaM kadAchana |
na gadena na sAmbena yadidaM prArthitaM tvayA || 32||

dvArakAvAsibhishchAnyairvRRiShNyandhakamahArathaiH |
noktapUrvamidaM jAtu yadidaM prArthitaM tvayA || 33||

bhAratAchAryaputraH sanmAnitaH sarvayAdavaiH |
chakreNa rathinAM shreShTha kiM nu tAta yuyutsase || 34||

evamukto mayA drauNirmAmidaM pratyuvAcha ha |
prayujya bhavate pUjAM yotsye kRRiShNa tvayetyuta || 35||

tataste prArthitaM chakraM devadAnavapUjitam |
ajeyaH syAmiti vibho satyametadbravImi te || 36||

tvatto.ahaM durlabhaM kAmamanavApyaiva keshava |
pratiyAsyAmi govinda shivenAbhivadasva mAm || 37||

etatsunAbhaM vRRiShNInAmRRiShabheNa tvayA dhRRitam |
chakramapratichakreNa bhuvi nAnyo.abhipadyate || 38||

etAvaduktvA drauNirmAM yugyamashvAndhanAni cha |
AdAyopayayau bAlo ratnAni vividhAni cha || 39||

sa sa.nrambhI durAtmA cha chapalaH krUra eva cha |
veda chAstraM brahmashirastasmAdrakShyo vRRikodaraH || 40||

\hrule

\medskip
              aiShIkotsargaH
                  13
\medskip

vaishampAyana uvAcha||

evamuktvA yudhAM shreShThaH sarvayAdavanandanaH |
sarvAyudhavaropetamAruroha mahAratham || 1||

yuktaM paramakAmbojaisturagairhemamAlibhiH || 1||

AdityodayavarNasya dhuraM rathavarasya tu |
dakShiNAmavahatsainyaH sugrIvaH savyato.avahat || 2||

pArShNivAhau tu tasyAstAM meghapuShpabalAhakau || 2||

vishvakarmakRRitA divyA nAnAratnavibhUShitA |
uchChriteva rathe mAyA dhvajayaShTiradRRishyata || 3||

vainateyaH sthitastasyAM prabhAmaNDalarashmivAn |
tasya satyavataH keturbhujagAriradRRishyata || 4||

anvArohaddhRRiShIkeshaH ketuH sarvadhanuShmatAm |
arjunaH satyakarmA cha kururAjo yudhiShThiraH || 5||

ashobhetAM mahAtmAnau dAshArhamabhitaH sthitau |
rathasthaM shAr~NgadhanvAnamashvinAviva vAsavam || 6||

tAvupAropya dAshArhaH syandanaM lokapUjitam |
pratodena javopetAnparamAshvAnachodayat || 7||

te hayAH sahasotpeturgRRihItvA syandanottamam |
AsthitaM pANDaveyAbhyAM yadUnAmRRiShabheNa cha || 8||

vahatAM shAr~NgadhanvAnamashvAnAM shIghragAminAm |
prAdurAsInmahA~nshabdaH pakShiNAM patatAmiva || 9||

te samArChannaravyAghrAH kShaNena bharatarShabha |
bhImasenaM maheShvAsaM samanudrutya vegitAH || 10||

krodhadIptaM tu kaunteyaM dviShadarthe samudyatam |
nAshaknuvanvArayituM sametyApi mahArathAH || 11||

sa teShAM prekShatAmeva shrImatAM dRRiDhadhanvinAm |
yayau bhAgirathIkachChaM haribhirbhRRishavegitaiH || 12||

yatra sma shrUyate drauNiH putrahantA mahAtmanAm || 12||

sa dadarsha mahAtmAnamudakAnte yashasvinam |
kRRiShNadvaipAyanaM vyAsamAsInamRRiShibhiH saha || 13||

taM chaiva krUrakarmANaM ghRRitAktaM kushachIriNam |
rajasA dhvastakeshAntaM dadarsha drauNimantike || 14||

tamabhyadhAvatkaunteyaH pragRRihya sasharaM dhanuH |
bhImaseno mahAbAhustiShTha tiShTheti chAbravIt || 15||

sa dRRiShTvA bhImadhanvAnaM pragRRihItasharAsanam |
bhrAtarau pRRiShThatashchAsya janArdanarathe sthitau || 16||

vyathitAtmAbhavaddrauNiH prAptaM chedamamanyata || 16||

sa taddivyamadInAtmA paramAstramachintayat |
jagrAha cha sa chaiShIkAM drauNiH savyena pANinA || 17||

sa tAmApadamAsAdya divyamastramudIrayat || 17||

amRRiShyamANastA~nshUrAndivyAyudhadharAnsthitAn |
apANDavAyeti ruShA vyasRRijaddAruNaM vachaH || 18||

ityuktvA rAjashArdUla droNaputraH pratApavAn |
sarvalokapramohArthaM tadastraM pramumocha ha || 19||

tatastasyAmiShIkAyAM pAvakaH samajAyata |
pradhakShyanniva lokA.nstrInkAlAntakayamopamaH || 20||

\hrule

\medskip
                  14
\medskip

vaishampAyana uvAcha||

i~Ngitenaiva dAshArhastamabhiprAyamAditaH |
drauNerbuddhvA mahAbAhurarjunaM pratyabhAShata || 1||

arjunArjuna yaddivyamastraM te hRRidi vartate |
droNopadiShTaM tasyAyaM kAlaH samprati pANDava || 2||

bhrAtR^INAmAtmanashchaiva paritrANAya bhArata |
visRRijaitattvamapyAjAvastramastranivAraNam || 3||

keshavenaivamuktastu pANDavaH paravIrahA |
avAtaradrathAttUrNaM pragRRihya sasharaM dhanuH || 4||

pUrvamAchAryaputrAya tato.anantaramAtmane |
bhrAtRRibhyashchaiva sarvebhyaH svastItyuktvA parantapaH || 5||

devatAbhyo namaskRRitya gurubhyashchaiva sarvashaH |
utsasarja shivaM dhyAyannastramastreNa shAmyatAm || 6||

tatastadastraM sahasA sRRiShTaM gANDIvadhanvanA |
prajajvAla mahArchiShmadyugAntAnalasaMnibham || 7||

tathaiva droNaputrasya tadastraM tigmatejasaH |
prajajvAla mahAjvAlaM tejomaNDalasa.nvRRitam || 8||

nirghAtA bahavashchAsanpeturulkAH sahasrashaH |
mahadbhayaM cha bhUtAnAM sarveShAM samajAyata || 9||

sashabdamabhavadvyoma jvAlAmAlAkulaM bhRRisham |
chachAla cha mahI kRRitsnA saparvatavanadrumA || 10||

te astre tejasA lokA.nstApayantI vyavasthite |
maharShI sahitau tatra darshayAmAsatustadA || 11||

nAradaH sa cha dharmAtmA bharatAnAM pitAmahaH |
ubhau shamayituM vIrau bhAradvAjadhana~njayau || 12||

tau munI sarvadharmaj~nau sarvabhUtahitaiShiNau |
dIptayorastrayormadhye sthitau paramatejasau || 13||

tadantaramanAdhRRiShyAvupagamya yashasvinau |
AstAmRRiShivarau tatra jvalitAviva pAvakau || 14||

prANabhRRidbhiranAdhRRiShyau devadAnavasaMmatau |
astratejaH shamayituM lokAnAM hitakAmyayA || 15||

RRiShI UchatuH||

nAnAshastravidaH pUrve ye.apyatItA mahArathAH |
naitadastraM manuShyeShu taiH prayuktaM katha~nchana || 16||

\hrule

\medskip
                  15
\medskip

vaishampAyana uvAcha||

dRRiShTvaiva narashArdUlastAvagnisamatejasau |
sa~njahAra sharaM divyaM tvaramANo dhana~njayaH || 1||

uvAcha vadatAM shreShThastAvRRiShI prA~njalistadA |
prayuktamastramastreNa shAmyatAmiti vai mayA || 2||

saMhRRite paramAstre.asminsarvAnasmAnasheShataH |
pApakarmA dhruvaM drauNiH pradhakShyatyastratejasA || 3||

atra yaddhitamasmAkaM lokAnAM chaiva sarvathA |
bhavantau devasa~NkAshau tathA saMhartumarhataH || 4||

ityuktvA sa~njahArAstraM punareva dhana~njayaH |
saMhAro duShkarastasya devairapi hi sa.nyuge || 5||

visRRiShTasya raNe tasya paramAstrasya sa~Ngrahe |
na shaktaH pANDavAdanyaH sAkShAdapi shatakratuH || 6||

brahmatejobhavaM taddhi visRRiShTamakRRitAtmanA |
na shakyamAvartayituM brahmachArivratAdRRite || 7||

achIrNabrahmacharyo yaH sRRiShTvAvartayate punaH |
tadastraM sAnubandhasya mUrdhAnaM tasya kRRintati || 8||

brahmachArI vratI chApi duravApamavApya tat |
paramavyasanArto.api nArjuno.astraM vyamu~nchata || 9||

satyavratadharaH shUro brahmachArI cha pANDavaH |
guruvartI cha tenAstraM sa~njahArArjunaH punaH || 10||

drauNirapyatha samprekShya tAvRRiShI purataH sthitau |
na shashAka punarghoramastraM saMhartumAhave || 11||

ashaktaH pratisaMhAre paramAstrasya sa.nyuge |
drauNirdInamanA rAjandvaipAyanamabhAShata || 12||

uttamavyasanArtena prANatrANamabhIpsunA |
mayaitadastramutsRRiShTaM bhImasenabhayAnmune || 13||

adharmashcha kRRito.anena dhArtarAShTraM jighA.nsatA |
mithyAchAreNa bhagavanbhImasenena sa.nyuge || 14||

ataH sRRiShTamidaM brahmanmayAstramakRRitAtmanA |
tasya bhUyo.adya saMhAraM kartuM nAhamihotsahe || 15||

visRRiShTaM hi mayA divyametadastraM durAsadam |
apANDavAyeti mune vahnitejo.anumantrya vai || 16||

tadidaM pANDaveyAnAmantakAyAbhisaMhitam |
adya pANDusutAnsarvA~njIvitAdbhra.nshayiShyati || 17||

kRRitaM pApamidaM brahmanroShAviShTena chetasA |
vadhamAshAsya pArthAnAM mayAstraM sRRijatA raNe || 18||

vyAsa uvAcha||

astraM brahmashirastAta vidvAnpArtho dhana~njayaH |
utsRRiShTavAnna roSheNa na vadhAya tavAhave || 19||

astramastreNa tu raNe tava sa.nshamayiShyatA |
visRRiShTamarjunenedaM punashcha pratisaMhRRitam || 20||

brahmAstramapyavApyaitadupadeshAtpitustava |
kShatradharmAnmahAbAhurnAkampata dhana~njayaH || 21||

evaM dhRRitimataH sAdhoH sarvAstraviduShaH sataH |
sabhrAtRRibandhoH kasmAttvaM vadhamasya chikIrShasi || 22||

astraM brahmashiro yatra paramAstreNa vadhyate |
samA dvAdasha parjanyastadrAShTraM nAbhivarShati || 23||

etadarthaM mahAbAhuH shaktimAnapi pANDavaH |
na vihantyetadastraM te prajAhitachikIrShayA || 24||

pANDavAstvaM cha rAShTraM cha sadA sa.nrakShyameva naH |
tasmAtsaMhara divyaM tvamastrametanmahAbhuja || 25||

aroShastava chaivAstu pArthAH santu nirAmayAH |
na hyadharmeNa rAjarShiH pANDavo jetumichChati || 26||

maNiM chaitaM prayachChaibhyo yaste shirasi tiShThati |
etadAdAya te prANAnpratidAsyanti pANDavAH || 27||

drauNiruvAcha||

pANDavairyAni ratnAni yachchAnyatkauravairdhanam |
avAptAnIha tebhyo.ayaM maNirmama vishiShyate || 28||

yamAbadhya bhayaM nAsti shastravyAdhikShudhAshrayam |
devebhyo dAnavebhyo vA nAgebhyo vA katha~nchana || 29||

na cha rakShogaNabhayaM na taskarabhayaM tathA |
eva.nvIryo maNirayaM na me tyAjyaH katha~nchana || 30||

yattu me bhagavAnAha tanme kAryamanantaram |
ayaM maNirayaM chAhamiShIkA nipatiShyati || 31||

garbheShu pANDaveyAnAmamoghaM chaitadudyatam || 31||

vyAsa uvAcha||

evaM kuru na chAnyA te buddhiH kAryA kadAchana |
garbheShu pANDaveyAnAM visRRijyaitadupArama || 32||

vaishampAyana uvAcha||

tataH paramamastraM tadashvatthAmA bhRRishAturaH |
dvaipAyanavachaH shrutvA garbheShu pramumocha ha || 33||

\hrule

\medskip
              draupadIprasAdaH
                  16
\medskip

vaishampAyana uvAcha||

tadAj~nAya hRRiShIkesho visRRiShTaM pApakarmaNA |
hRRiShyamANa idaM vAkyaM drauNiM pratyabravIttadA || 1||

virATasya sutAM pUrvaM snuShAM gANDIvadhanvanaH |
upaplavyagatAM dRRiShTvA vratavAnbrAhmaNo.abravIt || 2||

parikShINeShu kuruShu putrastava janiShyati |
etadasya parikShittvaM garbhasthasya bhaviShyati || 3||

tasya tadvachanaM sAdhoH satyameva bhaviShyati |
parikShidbhavitA hyeShAM punarva.nshakaraH sutaH || 4||

evaM bruvANaM govindaM sAtvatapravaraM tadA |
drauNiH paramasa.nrabdhaH pratyuvAchedamuttaram || 5||

naitadevaM yathAttha tvaM pakShapAtena keshava |
vachanaM puNDarIkAkSha na cha madvAkyamanyathA || 6||

patiShyatyetadastraM hi garbhe tasyA mayodyatam |
virATaduhituH kRRiShNa yAM tvaM rakShitumichChasi || 7||

vAsudeva uvAcha||

amoghaH paramAstrasya pAtastasya bhaviShyati |
sa tu garbho mRRito jAto dIrghamAyuravApsyati || 8||

tvAM tu kApuruShaM pApaM viduH sarve manIShiNaH |
asakRRitpApakarmANaM bAlajIvitaghAtakam || 9||

tasmAttvamasya pApasya karmaNaH phalamApnuhi |
trINi varShasahasrANi chariShyasi mahImimAm || 10||

aprApnuvankvachitkA~nchitsa.nvidaM jAtu kenachit || 10||

nirjanAnasahAyastvaM deshAnpravichariShyasi |
bhavitrI na hi te kShudra janamadhyeShu sa.nsthitiH || 11||

pUyashoNitagandhI cha durgakAntArasa.nshrayaH |
vichariShyasi pApAtmansarvavyAdhisamanvitaH || 12||

vayaH prApya parikShittu vedavratamavApya cha |
kRRipAchChAradvatAdvIraH sarvAstrANyupalapsyate || 13||

viditvA paramAstrANi kShatradharmavrate sthitaH |
ShaShTiM varShANi dharmAtmA vasudhAM pAlayiShyati || 14||

itashchordhvaM mahAbAhuH kururAjo bhaviShyati |
parikShinnAma nRRipatirmiShataste sudurmate || 15||

pashya me tapaso vIryaM satyasya cha narAdhama || 15||

vyAsa uvAcha||

yasmAdanAdRRitya kRRitaM tvayAsmAnkarma dAruNam |
brAhmaNasya satashchaiva yasmAtte vRRittamIdRRisham || 16||

tasmAdyaddevakIputra uktavAnuttamaM vachaH |
asa.nshayaM te tadbhAvi kShudrakarmanvrajAshvitaH || 17||

ashvatthAmovAcha||

sahaiva bhavatA brahmansthAsyAmi puruSheShvaham |
satyavAgastu bhagavAnayaM cha puruShottamaH || 18||

vaishampAyana uvAcha||

pradAyAtha maNiM drauNiH pANDavAnAM mahAtmanAm |
jagAma vimanAsteShAM sarveShAM pashyatAM vanam || 19||

pANDavAshchApi govindaM puraskRRitya hatadviShaH |
kRRiShNadvaipAyanaM chaiva nAradaM cha mahAmunim || 20||

droNaputrasya sahajaM maNimAdAya satvarAH |
draupadImabhyadhAvanta prAyopetAM manasvinIm || 21||

tataste puruShavyAghrAH sadashvairanilopamaiH |
abhyayuH sahadAshArhAH shibiraM punareva ha || 22||

avatIrya rathAbhyAM tu tvaramANA mahArathAH |
dadRRishurdraupadIM kRRiShNAmArtAmArtatarAH svayam || 23||

tAmupetya nirAnandAM duHkhashokasamanvitAm |
parivArya vyatiShThanta pANDavAH sahakeshavAH || 24||

tato rAj~nAbhyanuj~nAto bhImaseno mahAbalaH |
pradadau tu maNiM divyaM vachanaM chedamabravIt || 25||

ayaM bhadre tava maNiH putrahantA jitaH sa te |
uttiShTha shokamutsRRijya kShatradharmamanusmara || 26||

prayANe vAsudevasya shamArthamasitekShaNe |
yAnyuktAni tvayA bhIru vAkyAni madhughAtinaH || 27||

naiva me patayaH santi na putrA bhrAtaro na cha |
naiva tvamapi govinda shamamichChati rAjani || 28||

uktavatyasi dhIrANi vAkyAni puruShottamam |
kShatradharmAnurUpANi tAni sa.nsmartumarhasi || 29||

hato duryodhanaH pApo rAjyasya paripanthakaH |
duHshAsanasya rudhiraM pItaM visphurato mayA || 30||

vairasya gatamAnRRiNyaM na sma vAchyA vivakShatAm |
jitvA mukto droNaputro brAhmaNyAdgauraveNa cha || 31||

yasho.asya pAtitaM devi sharIraM tvavasheShitam |
viyojitashcha maNinA nyAsitashchAyudhaM bhuvi || 32||

draupadyuvAcha||

kevalAnRRiNyamAptAsmi guruputro gururmama |
shirasyetaM maNiM rAjA pratibadhnAtu bhArata || 33||

vaishampAyana uvAcha||

taM gRRihItvA tato rAjA shirasyevAkarottadA |
guroruchChiShTamityeva draupadyA vachanAdapi || 34||

tato divyaM maNivaraM shirasA dhArayanprabhuH |
shushubhe sa mahArAjaH sachandra iva parvataH || 35||

uttasthau putrashokArtA tataH kRRiShNA manasvinI |
kRRiShNaM chApi mahAbAhuM paryapRRichChata dharmarAT || 36||

\hrule

\medskip
              rudramAhAtmyam.h
                  17
\medskip

vaishampAyana uvAcha||

hateShu sarvasainyeShu sauptike tai rathaistribhiH |
shochanyudhiShThiro rAjA dAshArhamidamabravIt || 1||

kathaM nu kRRiShNa pApena kShudreNAkliShTakarmaNA |
drauNinA nihatAH sarve mama putrA mahArathAH || 2||

tathA kRRitAstrA vikrAntAH sahasrashatayodhinaH |
drupadasyAtmajAshchaiva droNaputreNa pAtitAH || 3||

yasya droNo maheShvAso na prAdAdAhave mukham |
taM jaghne rathinAM shreShThaM dhRRiShTadyumnaM kathaM nu saH || 4||

kiM nu tena kRRitaM karma tathAyuktaM nararShabha |
yadekaH shibiraM sarvamavadhInno guroH sutaH || 5||

vAsudeva uvAcha||

nUnaM sa devadevAnAmIshvareshvaramavyayam |
jagAma sharaNaM drauNirekastenAvadhIdbahUn || 6||

prasanno hi mahAdevo dadyAdamaratAmapi |
vIryaM cha girisho dadyAdyenendramapi shAtayet || 7||

vedAhaM hi mahAdevaM tattvena bharatarShabha |
yAni chAsya purANAni karmANi vividhAnyuta || 8||

AdireSha hi bhUtAnAM madhyamantashcha bhArata |
vicheShTate jagachchedaM sarvamasyaiva karmaNA || 9||

evaM sisRRikShurbhUtAni dadarsha prathamaM vibhuH |
pitAmaho.abravIchchainaM bhUtAni sRRija mAchiram || 10||

harikeshastathetyuktvA bhUtAnAM doShadarshivAn |
dIrghakAlaM tapastepe magno.ambhasi mahAtapAH || 11||

sumahAntaM tataH kAlaM pratIkShyainaM pitAmahaH |
sraShTAraM sarvabhUtAnAM sasarja manasAparam || 12||

so.abravItpitaraM dRRiShTvA girishaM magnamambhasi |
yadi me nAgrajastvanyastataH srakShyAmyahaM prajAH || 13||

tamabravItpitA nAsti tvadanyaH puruSho.agrajaH |
sthANureSha jale magno visrabdhaH kuru vai kRRitim || 14||

sa bhUtAnyasRRijatsapta dakShAdI.nstu prajApatIn |
yairimaM vyakarotsarvaM bhUtagrAmaM chaturvidham || 15||

tAH sRRiShTamAtrAH kShudhitAH prajAH sarvAH prajApatim |
bibhakShayiShavo rAjansahasA prAdrava.nstadA || 16||

sa bhakShyamANastrANArthI pitAmahamupAdravat |
Abhyo mAM bhagavAnpAtu vRRittirAsAM vidhIyatAm || 17||

tatastAbhyo dadAvannamoShadhIH sthAvarANi cha |
ja~NgamAni cha bhUtAni durbalAni balIyasAm || 18||

vihitAnnAH prajAstAstu jagmustuShTA yathAgatam |
tato vavRRidhire rAjanprItimatyaH svayoniShu || 19||

bhUtagrAme vivRRiddhe tu tuShTe lokagurAvapi |
udatiShThajjalAjjyeShThaH prajAshchemA dadarsha saH || 20||

bahurUpAH prajA dRRiShTvA vivRRiddhAH svena tejasA |
chukrodha bhagavAnrudro li~NgaM svaM chApyavidhyata || 21||

tatpraviddhaM tadA bhUmau tathaiva pratyatiShThata |
tamuvAchAvyayo brahmA vachobhiH shamayanniva || 22||

kiM kRRitaM salile sharva chirakAlaM sthitena te |
kimarthaM chaitadutpATya bhUmau li~NgaM praveritam || 23||

so.abravIjjAtasa.nrambhastadA lokagururgurum |
prajAH sRRiShTAH pareNemAH kiM kariShyAmyanena vai || 24||

tapasAdhigataM chAnnaM prajArthaM me pitAmaha |
oShadhyaH parivarteranyathaiva satataM prajAH || 25||

evamuktvA tu sa~Nkruddho jagAma vimanA bhavaH |
girermu~njavataH pAdaM tapastaptuM mahAtapAH || 26||

\hrule

\medskip
                  18
\medskip

vAsudeva uvAcha||

tato devayuge.atIte devA vai samakalpayan |
yaj~naM vedapramANena vidhivadyaShTumIpsavaH || 1||

kalpayAmAsuravyagrA deshAnyaj~nochitA.nstataH |
bhAgArhA devatAshchaiva yaj~niyaM dravyameva cha || 2||

tA vai rudramajAnantyo yAthAtathyena devatAH |
nAkalpayanta devasya sthANorbhAgaM narAdhipa || 3||

so.akalpyamAne bhAge tu kRRittivAsA makhe.amaraiH |
tarasA bhAgamanvichChandhanurAdau sasarja ha || 4||

lokayaj~naH kriyAyaj~no gRRihayaj~naH sanAtanaH |
pa~nchabhUtamayo yaj~no nRRiyaj~nashchaiva pa~nchamaH || 5||

lokayaj~nena yaj~naiShI kapardI vidadhe dhanuH |
dhanuH sRRiShTamabhUttasya pa~nchakiShkupramANataH || 6||

vaShaTkAro.abhavajjyA tu dhanuShastasya bhArata |
yaj~nA~NgAni cha chatvAri tasya saMhanane.abhavan || 7||

tataH kruddho mahAdevastadupAdAya kArmukam |
AjagAmAtha tatraiva yatra devAH samIjire || 8||

tamAttakArmukaM dRRiShTvA brahmachAriNamavyayam |
vivyathe pRRithivI devI parvatAshcha chakampire || 9||

na vavau pavanashchaiva nAgnirjajvAla chaidhitaH |
vyabhramachchApi sa.nvignaM divi nakShatramaNDalam || 10||

na babhau bhAskarashchApi somaH shrImuktamaNDalaH |
timireNAkulaM sarvamAkAshaM chAbhavadvRRitam || 11||

abhibhUtAstato devA viShayAnna prajaj~nire |
na pratyabhAchcha yaj~nastAnvedA babhra.nshire tadA || 12||

tataH sa yaj~naM raudreNa vivyAdha hRRidi patriNA |
apakrAntastato yaj~no mRRigo bhUtvA sapAvakaH || 13||

sa tu tenaiva rUpeNa divaM prApya vyarochata |
anvIyamAno rudreNa yudhiShThira nabhastale || 14||

apakrAnte tato yaj~ne sa~nj~nA na pratyabhAtsurAn |
naShTasa~nj~neShu deveShu na praj~nAyata ki~nchana || 15||

tryambakaH saviturbAhU bhagasya nayane tathA |
pUShNashcha dashanAnkruddho dhanuShkoTyA vyashAtayat || 16||

prAdravanta tato devA yaj~nA~NgAni cha sarvashaH |
kechittatraiva ghUrNanto gatAsava ivAbhavan || 17||

sa tu vidrAvya tatsarvaM shitikaNTho.avahasya cha |
avaShTabhya dhanuShkoTiM rurodha vibudhA.nstataH || 18||

tato vAgamarairuktA jyAM tasya dhanuSho.achChinat |
atha tatsahasA rAja.nshChinnajyaM visphuraddhanuH || 19||

tato vidhanuShaM devA devashreShThamupAgaman |
sharaNaM saha yaj~nena prasAdaM chAkarotprabhuH || 20||

tataH prasanno bhagavAnprAsyatkopaM jalAshaye |
sa jalaM pAvako bhUtvA shoShayatyanishaM prabho || 21||

bhagasya nayane chaiva bAhU cha savitustathA |
prAdAtpUShNashcha dashanAnpunaryaj~naM cha pANDava || 22||

tataH sarvamidaM svasthaM babhUva punareva ha |
sarvANi cha havIMShyasya devA bhAgamakalpayan || 23||

tasminkruddhe.abhavatsarvamasvasthaM bhuvanaM vibho |
prasanne cha punaH svasthaM sa prasanno.asya vIryavAn || 24||

tataste nihatAH sarve tava putrA mahArathAH |
anye cha bahavaH shUrAH pA~nchAlAshcha sahAnugAH || 25||

na tanmanasi kartavyaM na hi taddrauNinA kRRitam |
mahAdevaprasAdaH sa kuru kAryamanantaram || 26||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


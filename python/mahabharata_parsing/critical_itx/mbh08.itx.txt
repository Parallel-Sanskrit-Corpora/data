%@@1
% File name             : mbh08.itx
%--------------------------------------------
% Text title            : 8 mahAbhArate karNaparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 8 Mahabharata - Karnaparva ..}##
\itxtitle{.. 8 mahAbhArate karNaparvam ..}##\endtitles ##

              dhRRitarAShTrasa.njayasa.nvAdaH
                  1
\medskip

vaishampAyana uvAcha||

tato droNe hate rAjanduryodhanamukhA nRRipAH |
bhRRishamudvignamanaso droNaputramupAgaman || 1||

te droNamupashochantaH kashmalAbhihataujasaH |
paryupAsanta shokArtAstataH shAradvatIsutam || 2||

muhUrtaM te samAshvAsya hetubhiH shAstrasaMmitaiH |
rAtryAgame mahIpAlAH svAni veshmAni bhejire || 3||

visheShataH sUtaputro rAjA chaiva suyodhanaH |
duHshAsano.atha shakunirna nidrAmupalebhire || 4||

te veshmasvapi kauravya pRRithvIshA nApnuvansukham |
chintayantaH kShayaM tIvraM nidrAM naivopalebhire || 5||

sahitAste nishAyAM tu duryodhananiveshane |
atiprachaNDAdvidveShAtpANDavAnAM mahAtmanAm || 6||

yattaddyUtaparikliShTAM kRRiShNAmAninyire sabhAm |
tatsmaranto.anvatapyanta bhRRishamudvignachetasaH || 7||

chintayantashcha pArthAnAM tAnkleshAndyUtakAritAn |
kRRichChreNa kShaNadAM rAjanninyurabdashatopamAm || 8||

tataH prabhAte vimale sthitA diShTasya shAsane |
chakrurAvashyakaM sarve vidhidRRiShTena karmaNA || 9||

te kRRitvAvashyakAryANi samAshvasya cha bhArata |
yogamAj~nApayAmAsuryuddhAya cha viniryayuH || 10||

karNaM senApatiM kRRitvA kRRitakautukama~NgalAH |
vAchayitvA dvijashreShThAndadhipAtraghRRitAkShataiH || 11||

niShkairgobhirhiraNyena vAsobhishcha mahAdhanaiH |
vardhyamAnA jayAshIrbhiH sUtamAgadhabandibhiH || 12||

tathaiva pANDavA rAjankRRitasarvAhNikakriyAH |
shibirAnniryayU rAjanyuddhAya kRRitanishchayAH || 13||

tataH pravavRRite yuddhaM tumulaM romaharShaNam |
kurUNAM pANDavAnAM cha parasparavadhaiShiNAm || 14||

tayordve divase yuddhaM kurupANDavasenayoH |
karNe senApatau rAjannabhUdadbhutadarshanam || 15||

tataH shatrukShayaM kRRitvA sumahAntaM raNe vRRiShaH |
pashyatAM dhArtarAShTrANAM phalgunena nipAtitaH || 16||

tatastatsa~njayaH sarvaM gatvA nAgAhvayaM puram |
Achakhyau dhRRitarAShTrAya yadvRRittaM kurujA~Ngale || 17||

janamejaya uvAcha||

ApageyaM hataM shrutvA droNaM cha samare paraiH |
yo jagAma parAmArtiM vRRiddho rAjAmbikAsutaH || 18||

sa shrutvA nihataM karNaM duryodhanahitaiShiNam |
kathaM dvijavara prANAnadhArayata duHkhitaH || 19||

yasmi~njayAshAM putrANAmamanyata sa pArthivaH |
tasminhate sa kauravyaH kathaM prANAnadhArayat || 20||

durmaraM bata manye.ahaM nRRiNAM kRRichChre.api vartatAm |
yatra karNaM hataM shrutvA nAtyajajjIvitaM nRRipaH || 21||

tathA shAntanavaM vRRiddhaM brahmanbAhlikameva cha |
droNaM cha somadattaM cha bhUrishravasameva cha || 22||

tathaiva chAnyAnsuhRRidaH putrapautrA.nshcha pAtitAn |
shrutvA yannAjahAtprANA.nstanmanye duShkaraM dvija || 23||

etanme sarvamAchakShva vistareNa tapodhana |
na hi tRRipyAmi pUrveShAM shRRiNvAnashcharitaM mahat || 24||

vaishampAyana uvAcha||

hate karNe mahArAja nishi gAvalgaNistadA |
dIno yayau nAgapuramashvairvAtasamairjave || 25||

sa hAstinapuraM gatvA bhRRishamudvignamAnasaH |
jagAma dhRRitarAShTrasya kShayaM prakShINabAndhavam || 26||

sa samudvIkShya rAjAnaM kashmalAbhihataujasam |
vavande prA~njalirbhUtvA mUrdhnA pAdau nRRipasya ha || 27||

sampUjya cha yathAnyAyaM dhRRitarAShTraM mahIpatim |
hA kaShTamiti choktvA sa tato vachanamAdade || 28||

sa~njayo.ahaM kShitipate kachchidAste sukhaM bhavAn |
svadoSheNApadaM prApya kachchinnAdya vimuhyasi || 29||

hitAnyuktAni viduradroNagA~NgeyakeshavaiH |
agRRihItAnyanusmRRitya kachchinna kuruShe vyathAm || 30||

rAmanAradakaNvaishcha hitamuktaM sabhAtale |
nagRRihItamanusmRRitya kachchinna kuruShe vyathAm || 31||

suhRRidastvaddhite yuktAnbhIShmadroNamukhAnparaiH |
nihatAnyudhi sa.nsmRRitya kachchinna kuruShe vyathAm || 32||

tameva.nvAdinaM rAjA sUtaputraM kRRitA~njalim |
sudIrghamabhiniHshvasya duHkhArta idamabravIt || 33||

gA~Ngeye nihate shUre divyAstravati sa~njaya |
droNe cha parameShvAse bhRRishaM me vyathitaM manaH || 34||

yo rathAnAM sahasrANi da.nshitAnAM dashaiva hi |
ahanyahani tejasvI nijaghne vasusambhavaH || 35||

sa hato yaj~nasenasya putreNeha shikhaNDinA |
pANDaveyAbhiguptena bhRRishaM me vyathitaM manaH || 36||

bhArgavaH pradadau yasmai paramAstraM mahAtmane |
sAkShAdrAmeNa yo bAlye dhanurveda upAkRRitaH || 37||

yasya prasAdAtkaunteyA rAjaputrA mahAbalAH |
mahArathatvaM samprAptAstathAnye vasudhAdhipAH || 38||

taM droNaM nihataM shrutvA dhRRiShTadyumnena sa.nyuge |
satyasandhaM maheShvAsaM bhRRishaM me vyathitaM manaH || 39||

trailokye yasya shAstreShu na pumAnvidyate samaH |
taM droNaM nihataM shrutvA kimakurvata mAmakAH || 40||

sa.nshaptakAnAM cha bale pANDavena mahAtmanA |
dhana~njayena vikramya gamite yamasAdanam || 41||

nArAyaNAstre nihate droNaputrasya dhImataH |
hatasheSheShvanIkeShu kimakurvata mAmakAH || 42||

vipradrutAnahaM manye nimagnaH shokasAgare |
plavamAnAnhate droNe sannanaukAnivArNave || 43||

duryodhanasya karNasya bhojasya kRRitavarmaNaH |
madrarAjasya shalyasya drauNeshchaiva kRRipasya cha || 44||

matputrasheShasya tathA tathAnyeShAM cha sa~njaya |
viprakIrNeShvanIkeShu mukhavarNo.abhavatkatham || 45||

etatsarvaM yathA vRRittaM tattvaM gAvalgaNe raNe |
AchakShva pANDaveyAnAM mAmakAnAM cha sarvashaH || 46||

sa~njaya uvAcha||

pANDaveyairhi yadvRRittaM kauraveyeShu mAriSha |
tachChrutvA mA vyathAM kArShIdiShTe na vyathate manaH || 47||

yasmAdabhAvI bhAvI vA bhavedartho naraM prati |
aprAptau tasya vA prAptau na kashchidvyathate budhaH || 48||

dhRRitarAShTra uvAcha||

na vyathA shRRiNvataH kAchidvidyate mama sa~njaya |
diShTametatpurA manye kathayasva yathechChakam || 49||

\hrule

\medskip
                  2
\medskip

sa~njaya uvAcha||

hate droNe maheShvAse tava putrA mahArathAH |
babhUvurAshvastamukhA viShaNNA gatachetasaH || 1||

avA~NmukhAH shastrabhRRitaH sarva eva vishAM pate |
aprekShamANAH shokArtA nAbhyabhAShanparasparam || 2||

tAndRRiShTvA vyathitAkArAnsainyAni tava bhArata |
UrdhvamevAbhyavekShanta duHkhatrastAnyanekashaH || 3||

shastrANyeShAM cha rAjendra shoNitAktAnyasheShataH |
prAbhrashyanta karAgrebhyo dRRiShTvA droNaM nipAtitam || 4||

tAni baddhAnyaniShTAni lambamAnAni bhArata |
adRRishyanta mahArAja nakShatrANi yathA divi || 5||

tathArtaM stimitaM dRRiShTvA gatasattvamiva sthitam |
svaM balaM tanmahArAja rAjA duryodhano.abravIt || 6||

bhavatAM bAhuvIryaM hi samAshritya mayA yudhi |
pANDaveyAH samAhUtA yuddhaM chedaM pravartitam || 7||

tadidaM nihate droNe viShaNNamiva lakShyate |
yudhyamAnAshcha samare yodhA vadhyanti sarvataH || 8||

jayo vApi vadho vApi yudhyamAnasya sa.nyuge |
bhavetkimatra chitraM vai yudhyadhvaM sarvatomukhAH || 9||

pashyadhvaM cha mahAtmAnaM karNaM vaikartanaM yudhi |
pracharantaM maheShvAsaM divyairastrairmahAbalam || 10||

yasya vai yudhi santrAsAtkuntIputro dhana~njayaH |
nivartate sadAmarShAtsiMhAtkShudramRRigo yathA || 11||

yena nAgAyutaprANo bhImaseno mahAbalaH |
mAnuSheNaiva yuddhena tAmavasthAM praveshitaH || 12||

yena divyAstravichChUro mAyAvI sa ghaTotkachaH |
amoghayA raNe shaktyA nihato bhairavaM nadan || 13||

tasya duShpAravIryasya satyasandhasya dhImataH |
bAhvordraviNamakShayyamadya drakShyatha sa.nyuge || 14||

droNaputrasya vikrAntaM rAdheyasyaiva chobhayoH |
pANDupA~nchAlasainyeShu drakShyathApi mahAtmanoH || 15||

sarva eva bhavantashcha shUrAH prAj~nAH kulodgatAH |
shIlavantaH kRRitAstrAshcha drakShyathAdya parasparam || 16||

evamukte mahArAja karNo vaikartano nRRipaH |
siMhanAdaM vinadyochchaiH prAyudhyata mahAbalaH || 17||

sa sRRi~njayAnAM sarveShAM pA~nchAlAnAM cha pashyatAm |
kekayAnAM videhAnAmakarotkadanaM mahat || 18||

tasyeShudhArAH shatashaH prAdurAsa~nsharAsanAt |
agre pu~Nkhe cha sa.nsaktA yathA bhramarapa~NktayaH || 19||

sa pIDayitvA pA~nchAlAnpANDavA.nshcha tarasvinaH |
hatvA sahasrasho yodhAnarjunena nipAtitaH || 20||

\hrule

\medskip
              dhRRitarAShTrashokaH
                  3
\medskip

vaishampAyana uvAcha||

etachChrutvA mahArAja dhRRitarAShTro.ambikAsutaH |
shokasyAntamapashyanvai hataM matvA suyodhanam || 1||

vihvalaH patito bhUmau naShTachetA iva dvipaH || 1||

tasminnipatite bhUmau vihvale rAjasattame |
ArtanAdo mahAnAsItstrINAM bharatasattama || 2||

sa shabdaH pRRithivIM sarvAM pUrayAmAsa sarvashaH |
shokArNave mahAghore nimagnA bharatastriyaH || 3||

rAjAnaM cha samAsAdya gAndhArI bharatarShabha |
niHsa~nj~nA patitA bhUmau sarvANyantaHpurANi cha || 4||

tatastAH sa~njayo rAjansamAshvAsayadAturAH |
muhyamAnAH subahusho mu~nchantyo vAri netrajam || 5||

samAshvastAH striyastAstu vepamAnA muhurmuhuH |
kadalya iva vAtena dhUyamAnAH samantataH || 6||

rAjAnaM vidurashchApi praj~nAchakShuShamIshvaram |
AshvAsayAmAsa tadA si~ncha.nstoyena kauravam || 7||

sa labdhvA shanakaiH sa~nj~nAM tAshcha dRRiShTvA striyo nRRipa |
unmatta iva rAjA sa sthitastUShNIM vishAM pate || 8||

tato dhyAtvA chiraM kAlaM niHshvasa.nshcha punaH punaH |
svAnputrAngarhayAmAsa bahu mene cha pANDavAn || 9||

garhayitvAtmano buddhiM shakuneH saubalasya cha |
dhyAtvA cha suchiraM kAlaM vepamAno muhurmuhuH || 10||

sa.nstabhya cha mano bhUyo rAjA dhairyasamanvitaH |
punargAvalgaNiM sUtaM paryapRRichChata sa~njayam || 11||

yattvayA kathitaM vAkyaM shrutaM sa~njaya tanmayA |
kachchidduryodhanaH sUta na gato vai yamakShayam || 12||

brUhi sa~njaya tattvena punaruktAM kathAmimAm || 12||

evamukto.abravItsUto rAjAnaM janamejaya |
hato vaikartano rAjansaha putrairmahArathaiH || 13||

bhrAtRRibhishcha maheShvAsaiH sUtaputraistanutyajaiH || 13||

duHshAsanashcha nihataH pANDavena yashasvinA |
pItaM cha rudhiraM kopAdbhImasenena sa.nyuge || 14||

\hrule

\medskip
                  4
\medskip

vaishampAyana uvAcha||

etachChrutvA mahArAja dhRRitarAShTro.ambikAsutaH |
abravItsa~njayaM sUtaM shokavyAkulachetanaH || 1||

duShpraNItena me tAta manasAbhiplutAtmanaH |
hataM vaikartanaM shrutvA shoko marmANi kRRintati || 2||

kRRitAstraparamAH shalye duHkhapAraM titIrShavaH |
kurUNAM sRRi~njayAnAM cha ke nu jIvanti ke mRRitAH || 3||

sa~njaya uvAcha||

hataH shAntanavo rAjandurAdharShaH pratApavAn |
hatvA pANDavayodhAnAmarbudaM dashabhirdinaiH || 4||

tato droNo maheShvAsaH pA~nchAlAnAM rathavrajAn |
nihatya yudhi durdharShaH pashchAdrukmaratho hataH || 5||

hatashiShTasya bhIShmeNa droNena cha mahAtmanA |
ardhaM nihatya sainyasya karNo vaikartano hataH || 6||

vivi.nshatirmahArAja rAjaputro mahAbalaH |
AnartayodhA~nshatasho nihatya nihato raNe || 7||

atha putro vikarNaste kShatravratamanusmaran |
kShINavAhAyudhaH shUraH sthito.abhimukhataH parAn || 8||

ghorarUpAnparikleshAnduryodhanakRRitAnbahUn |
pratij~nAM smaratA chaiva bhImasenena pAtitaH || 9||

vindAnuvindAvAvantyau rAjaputrau mahAbalau |
kRRitvA nasukaraM karma gatau vaivasvatakShayam || 10||

sindhurAShTramukhAnIha dasha rAShTrANi yasya vai |
vashe tiShThanti vIrasya yaH sthitastava shAsane || 11||

akShauhiNIrdashaikAM cha nirjitya nishitaiH sharaiH |
arjunena hato rAjanmahAvIryo jayadrathaH || 12||

tathA duryodhanasutastarasvI yuddhadurmadaH |
vartamAnaH pituH shAstre saubhadreNa nipAtitaH || 13||

tathA dauHshAsanirvIro bAhushAlI raNotkaTaH |
draupadeyena vikramya gamito yamasAdanam || 14||

kirAtAnAmadhipatiH sAgarAnUpavAsinAm |
devarAjasya dharmAtmA priyo bahumataH sakhA || 15||

bhagadatto mahIpAlaH kShatradharmarataH sadA |
dhana~njayena vikramya gamito yamasAdanam || 16||

tathA kauravadAyAdaH saumadattirmahAyashAH |
hato bhUrishravA rAja~nshUraH sAtyakinA yudhi || 17||

shrutAyurapi chAmbaShThaH kShatriyANAM dhanurdharaH |
charannabhItavatsa~Nkhye nihataH savyasAchinA || 18||

tava putraH sadA sa~Nkhye kRRitAstro yuddhadurmadaH |
duHshAsano mahArAja bhImasenena pAtitaH || 19||

yasya rAjangajAnIkaM bahusAhasramadbhutam |
sudakShiNaH sa sa~NgrAme nihataH savyasAchinA || 20||

kosalAnAmadhipatirhatvA bahushatAnparAn |
saubhadreNa hi vikramya gamito yamasAdanam || 21||

bahusho yodhayitvA cha bhImasenaM mahArathaH |
chitrasenastava suto bhImasenena pAtitaH || 22||

madrarAjAtmajaH shUraH pareShAM bhayavardhanaH |
asicharmadharaH shrImAnsaubhadreNa nipAtitaH || 23||

samaH karNasya samare yaH sa karNasya pashyataH |
vRRiShaseno mahAtejAH shIghrAstraH kRRitanishchayaH || 24||

abhimanyorvadhaM smRRitvA pratij~nAmapi chAtmanaH |
dhana~njayena vikramya gamito yamasAdanam || 25||

nityaprasaktavairo yaH pANDavaiH pRRithivIpatiH |
vishrAvya vairaM pArthena shrutAyuH sa nipAtitaH || 26||

shalyaputrastu vikrAntaH sahadevena mAriSha |
hato rukmaratho rAjanbhrAtA mAtulajo yudhi || 27||

rAjA bhagIratho vRRiddho bRRihatkShatrashcha kekayaH |
parAkramantau vikrAntau nihatau vIryavattarau || 28||

bhagadattasuto rAjankRRitapraj~no mahAbalaH |
shyenavachcharatA sa~Nkhye nakulena nipAtitaH || 29||

pitAmahastava tathA bAhlikaH saha bAhlikaiH |
bhImasenena vikramya gamito yamasAdanam || 30||

jayatsenastathA rAja~njArAsandhirmahAbalaH |
mAgadho nihataH sa~Nkhye saubhadreNa mahAtmanA || 31||

putraste durmukho rAjanduHsahashcha mahArathaH |
gadayA bhImasenena nihatau shUramAninau || 32||

durmarShaNo durviShaho durjayashcha mahArathaH |
kRRitvA nasukaraM karma gatA vaivasvatakShayam || 33||

sachivo vRRiShavarmA te sUtaH paramavIryavAn |
bhImasenena vikramya gamito yamasAdanam || 34||

nAgAyutabalo rAjA nAgAyutabalo mahAn |
sagaNaH pANDuputreNa nihataH savyasAchinA || 35||

vasAtayo mahArAja dvisAhasrAH prahAriNaH |
shUrasenAshcha vikrAntAH sarve yudhi nipAtitAH || 36||

abhIShAhAH kavachinaH praharanto madotkaTAH |
shibayashcha rathodArAH kali~NgasahitA hatAH || 37||

gokule nityasa.nvRRiddhA yuddhe paramakovidAH |
shreNayo bahusAhasrAH sa.nshaptakagaNAshcha ye || 38||

te sarve pArthamAsAdya gatA vaivasvatakShayam || 38||

syAlau tava mahArAja rAjAnau vRRiShakAchalau |
tvadarthe samparAkrAntau nihatau savyasAchinA || 39||

ugrakarmA maheShvAso nAmataH karmatastathA |
shAlvarAjo mahArAja bhImasenena pAtitaH || 40||

oghavA.nshcha mahArAja bRRihantaH sahito raNe |
parAkramantau mitrArthe gatau vaivasvatakShayam || 41||

tathaiva rathinAM shreShThaH kShemadhUrtirvishAM pate |
nihato gadayA rAjanbhImasenena sa.nyuge || 42||

tathA rAjA maheShvAso jalasandho mahAbalaH |
sumahatkadanaM kRRitvA hataH sAtyakinA raNe || 43||

alAyudho rAkShasendraH kharabandhurayAnagaH |
ghaTotkachena vikramya gamito yamasAdanam || 44||

rAdheyAH sUtaputrAshcha bhrAtarashcha mahArathAH |
kekayAH sarvashashchApi nihatAH savyasAchinA || 45||

mAlavA madrakAshchaiva draviDAshchogravikramAH |
yaudheyAshcha lalitthAshcha kShudrakAshchApyushInarAH || 46||

mAvellakAstuNDikerAH sAvitrIputrakA~nchalAH |
prAchyodIchyAH pratIchyAshcha dAkShiNAtyAshcha mAriSha || 47||

pattInAM nihatAH sa~NghA hayAnAmayutAni cha |
rathavrajAshcha nihatA hatAshcha varavAraNAH || 48||

sadhvajAH sAyudhAH shUrAH savarmAmbarabhUShaNAH |
kAlena mahatA yattAH kule ye cha vivardhitAH || 49||

te hatAH samare rAjanpArthenAkliShTakarmaNA |
anye tathAmitabalAH parasparavadhaiShiNaH || 50||

ete chAnye cha bahavo rAjAnaH sagaNA raNe |
hatAH sahasrasho rAjanyanmAM tvaM paripRRichChasi || 51||

evameSha kShayo vRRittaH karNArjunasamAgame || 51||

mahendreNa yathA vRRitro yathA rAmeNa rAvaNaH |
yathA kRRiShNena nihato muro raNanipAtitaH || 52||

kArtavIryashcha rAmeNa bhArgaveNa hato yathA || 52||

saj~nAtibAndhavaH shUraH samare yuddhadurmadaH |
raNe kRRitvA mahAyuddhaM ghoraM trailokyavishrutam || 53||

tathArjunena nihato dvairathe yuddhadurmadaH |
sAmAtyabAndhavo rAjankarNaH praharatAM varaH || 54||

jayAshA dhArtarAShTrANAM vairasya cha mukhaM yataH |
tIrNaM tatpANDavai rAjanyatpurA nAvabudhyase || 55||

uchyamAno mahArAja bandhubhirhitakA~NkShibhiH |
tadidaM samanuprAptaM vyasanaM tvAM mahAtyayam || 56||

putrANAM rAjyakAmAnAM tvayA rAjanhitaiShiNA |
ahitAnIva chIrNAni teShAM te phalamAgatam || 57||

dhRRitarAShTra uvAcha||

AkhyAtA mAmakAstAta nihatA yudhi pANDavaiH |
nihatAnpANDaveyAnAM mAmakairbrUhi sa~njaya || 58||

sa~njaya uvAcha||

kuntayo yudhi vikrAntA mahAsattvA mahAbalAH |
sAnubandhAH sahAmAtyA bhIShmeNa yudhi pAtitAH || 59||

samaH kirITinA sa~Nkhye vIryeNa cha balena cha |
satyajitsatyasandhena droNena nihato raNe || 60||

tathA virATadrupadau vRRiddhau sahasutau nRRipau |
parAkramantau mitrArthe droNena nihatau raNe || 61||

yo bAla eva samare saMmitaH savyasAchinA |
keshavena cha durdharSho baladevena chAbhibhUH || 62||

sa eSha kadanaM kRRitvA mahadraNavishAradaH |
parivArya mahAmAtraiH ShaDbhiH paramakai rathaiH || 63||

ashaknuvadbhirbIbhatsumabhimanyurnipAtitaH || 63||

taM kRRitaM virathaM vIraM kShatradharme vyavasthitam |
dauHshAsanirmahArAja saubhadraM hatavAnraNe || 64||

bRRihantastu maheShvAsaH kRRitAstro yuddhadurmadaH |
duHshAsanena vikramya gamito yamasAdanam || 65||

maNimAndaNDadhArashcha rAjAnau yuddhadurmadau |
parAkramantau mitrArthe droNena vinipAtitau || 66||

a.nshumAnbhojarAjastu sahasainyo mahArathaH |
bhAradvAjena vikramya gamito yamasAdanam || 67||

chitrAyudhashchitrayodhI kRRitvA tau kadanaM mahat |
chitramArgeNa vikramya karNena nihatau yudhi || 68||

vRRikodarasamo yuddhe dRRiDhaH kekayajo yudhi |
kekayenaiva vikramya bhrAtrA bhrAtA nipAtitaH || 69||

janamejayo gadAyodhI pArvatIyaH pratApavAn |
durmukhena mahArAja tava putreNa pAtitaH || 70||

rochamAnau naravyAghrau rochamAnau grahAviva |
droNena yugapadrAjandivaM sampreShitau sharaiH || 71||

nRRipAshcha pratiyudhyantaH parAkrAntA vishAM pate |
kRRitvA nasukaraM karma gatA vaivasvatakShayam || 72||

purujitkuntibhojashcha mAtulaH savyasAchinaH |
sa~NgrAmanirjitA.NllokAngamito droNasAyakaiH || 73||

abhibhUH kAshirAjashcha kAshikairbahubhirvRRitaH |
vasudAnasya putreNa nyAsito dehamAhave || 74||

amitaujA yudhAmanyuruttamaujAshcha vIryavAn |
nihatya shatashaH shUrAnparairvinihatau raNe || 75||

kShatradharmA cha pA~nchAlyaH kShatravarmA cha mAriSha |
droNena parameShvAsau gamitau yamasAdanam || 76||

shikhaNDitanayo yuddhe kShatradevo yudhAM patiH |
lakShmaNena hato rAja.nstava pautreNa bhArata || 77||

suchitrashchitradharmA cha pitAputrau mahArathau |
pracharantau mahAvIryau droNena nihatau raNe || 78||

vArdhakShemirmahArAja kRRitvA kadanamAhave |
bAhlikena mahArAja kauraveNa nipAtitaH || 79||

dhRRiShTaketurmahArAja chedInAM pravaro rathaH |
kRRitvA nasukaraM karma gato vaivasvatakShayam || 80||

tathA satyadhRRitistAta kRRitvA kadanamAhave |
pANDavArthe parAkrAnto gamito yamasAdanam || 81||

putrastu shishupAlasya suketuH pRRithivIpate |
nihatya shAtravAnsa~Nkhye droNena nihato yudhi || 82||

tathA satyadhRRitirvIro madirAshvashcha vIryavAn |
sUryadattashcha vikrAnto nihato droNasAyakaiH || 83||

shreNimA.nshcha mahArAja yudhyamAnaH parAkramI |
kRRitvA nasukaraM karma gato vaivasvatakShayam || 84||

tathaiva yudhi vikrAnto mAgadhaH paravIrahA |
bhIShmeNa nihato rAjanyudhyamAnaH parAkramI || 85||

vasudAnashcha kadanaM kurvANo.atIva sa.nyuge |
bhAradvAjena vikramya gamito yamasAdanam || 86||

ete chAnye cha bahavaH pANDavAnAM mahArathAH |
hatA droNena vikramya yanmAM tvaM paripRRichChasi || 87||

dhRRitarAShTra uvAcha||

hatapravIre sainye.asminmAmake vadatAM vara |
ahatA~nsha.nsa me sUta ye.atra jIvanti kechana || 88||

eteShu nihateShvadya ye tvayA parikIrtitAH |
ahatAnmanyase yA.nstvaM te.api svargajito matAH || 89||

sa~njaya uvAcha||

yasminmahAstrANi samarpitAni  chitrANi shubhrANi chaturvidhAni |
divyAni rAjannihitAni chaiva  droNena vIradvijasattamena || 90||

mahArathaH kRRitimAnkShiprahasto  dRRiDhAyudho dRRiDhamuShTirdRRiDheShuH |
sa vIryavAndroNaputrastarasvI  vyavasthito yoddhukAmastvadarthe || 91||

AnartavAsI hRRidikAtmajo.asau  mahArathaH sAtvatAnAM variShThaH |
svayaM bhojaH kRRitavarmA kRRitAstro  vyavasthito yoddhukAmastvadarthe || 92||

shAradvato gautamashchApi rAja nmahAbalo bahuchitrAstrayodhI |
dhanushchitraM sumahadbhArasAhaM  vyavasthito yotsyamAnaH pragRRihya || 93||

ArtAyaniH samare duShprakampyaH  senAgraNIH prathamastAvakAnAm |
svasreyA.nstAnpANDaveyAnvisRRijya  satyAM vAchaM tAM chikIrShustarasvI || 94||

tejovadhaM sUtaputrasya sa~Nkhye  pratishrutvAjAtashatroH purastAt |
durAdharShaH shakrasamAnavIryaH  shalyaH sthito yoddhukAmastvadarthe || 95||

AjAneyaiH saindhavaiH pArvatIyai rnadIjakAmbojavanAyubAhlikaiH |
gAndhArarAjaH svabalena yukto  vyavasthito yoddhukAmastvadarthe || 96||

tathA sutaste jvalanArkavarNaM  rathaM samAsthAya kurupravIra |
vyavasthitaH kurumitro narendra  vyabhre sUryo bhrAjamAno yathA vai || 97||

duryodhano nAgakulasya madhye  mahAvIryaH saha sainyapravIraiH |
rathena jAmbUnadabhUShaNena  vyavasthitaH samare yoddhukAmaH || 98||

sa rAjamadhye puruShapravIro  rarAja jAmbUnadachitravarmA |
padmaprabho vahnirivAlpadhUmo  meghAntare sUrya iva prakAshaH || 99||

tathA suSheNo.apyasicharmapANi stavAtmajaH satyasenashcha vIraH |
vyavasthitau chitrasenena sArdhaM  hRRiShTAtmAnau samare yoddhukAmau || 100||

hrIniShedhA bharatA rAjaputrA shchitrAyudhaH shrutakarmA jayashcha |
shalashcha satyavrataduHshalau cha  vyavasthitA balino yoddhukAmAH || 101||

kaitavyAnAmadhipaH shUramAnI  raNe raNe shatruhA rAjaputraH |
patrI hayI nAgarathaprayAyI  vyavasthito yoddhukAmastvadarthe || 102||

vIraH shrutAyushcha shrutAyudhashcha  chitrA~NgadashchitravarmA sa vIraH |
vyavasthitA ye tu sainye narAgryAH  prahAriNo mAninaH satyasandhAH || 103||

karNAtmajaH satyaseno mahAtmA  vyavasthitaH samare yoddhukAmaH |
athAparau karNasutau varArhau  vyavasthitau laghuhastau narendra || 104||

balaM mahaddurbhidamalpadhairyaiH  samAshritau yotsyamAnau tvadarthe || 104||

etaishcha mukhyairaparaishcha rAja nyodhapravIrairamitaprabhAvaiH |
vyavasthito nAgakulasya madhye  yathA mahendraH kururAjo jayAya || 105||

dhRRitarAShTra uvAcha||

AkhyAtA jIvamAnA ye parebhyo.anye yathAtatham |
itIdamabhigachChAmi vyaktamarthAbhipattitaH || 106||

vaishampAyana uvAcha||

evaM bruvanneva tadA dhRRitarAShTro.ambikAsutaH |
hatapravIraM vidhvastaM ki~nchichCheShaM svakaM balam || 107||

shrutvA vyAmohamagamachChokavyAkulitendriyaH || 107||

muhyamAno.abravIchchApi muhUrtaM tiShTha sa~njaya |
vyAkulaM me manastAta shrutvA sumahadapriyam || 108||

naShTachittastataH so.atha babhUva jagatIpatiH || 108||

\hrule

\medskip
              sa.njayavachanam.h 
              dhRRitarAShTrajalpanam.h 
                  5
\medskip

janamejaya uvAcha||

shrutvA karNaM hataM yuddhe putrA.nshchaivApalAyinaH |
narendraH ki~nchidAshvasto dvijashreShTha kimabravIt || 1||

prAptavAnparamaM duHkhaM putravyasanajaM mahat |
tasminyaduktavAnkAle tanmamAchakShva pRRichChataH || 2||

vaishampAyana uvAcha||

shrutvA karNasya nidhanamashraddheyamivAdbhutam |
bhUtasaMmohanaM bhImaM meroH paryasanaM yathA || 3||

chittamohamivAyuktaM bhArgavasya mahAmateH |
parAjayamivendrasya dviShadbhyo bhImakarmaNaH || 4||

divaH prapatanaM bhAnorurvyAmiva mahAdyuteH |
sa.nshoShaNamivAchintyaM samudrasyAkShayAmbhasaH || 5||

mahIviyaddigIshAnAM sarvanAshamivAdbhutam |
karmaNoriva vaiphalyamubhayoH puNyapApayoH || 6||

sa~nchintya nipuNaM buddhyA dhRRitarAShTro janeshvaraH |
nedamastIti sa~nchintya karNasya nidhanaM prati || 7||

prANinAmetadAtmatvAtsyAdapIti vinAshanam |
shokAgninA dahyamAno dhamyamAna ivAshayaH || 8||

vidhvastAtmA shvasandIno hA hetyuktvA suduHkhitaH |
vilalApa mahArAja dhRRitarAShTro.ambikAsutaH || 9||

dhRRitarAShTra uvAcha||

sa~njayAdhiratho vIraH siMhadviradavikramaH |
vRRiShamapratimaskandho vRRiShabhAkShagatisvanaH || 10||

vRRiShabho vRRiShabhasyeva yo yuddhe na nivartate |
shatrorapi mahendrasya vajrasaMhanano yuvA || 11||

yasya jyAtalashabdena sharavRRiShTiraveNa cha |
rathAshvanaramAta~NgA nAvatiShThanti sa.nyuge || 12||

yamAshritya mahAbAhuM dviShatsa~Nghaghnamachyutam |
duryodhano.akarodvairaM pANDuputrairmahAbalaiH || 13||

sa kathaM rathinAM shreShThaH karNaH pArthena sa.nyuge |
nihataH puruShavyAghraH prasahyAsahyavikramaH || 14||

yo nAmanyata vai nityamachyutaM na dhana~njayam |
na vRRiShNInapi tAnanyAnsvabAhubalamAshritaH || 15||

shAr~NgagANDIvadhanvAnau sahitAvaparAjitau |
ahaM divyAdrathAdekaH pAtayiShyAmi sa.nyuge || 16||

iti yaH satataM mandamavochallobhamohitam |
duryodhanamapAdInaM rAjyakAmukamAturam || 17||

yashchAjaiShIdatibalAnamitrAnapi durjayAn |
gAndhArAnmadrakAnmatsyA.nstrigartA.nsta~NgaNA~nshakAn || 18||

pA~nchAlA.nshcha videhA.nshcha kuNindAnkAshikosalAn |
suhmAna~NgA.nshcha puNDrA.nshcha niShAdAnva~NgakIchakAn || 19||

vatsAnkali~NgA.nstaralAnashmakAnRRiShikA.nstathA |
yo jitvA samare vIrashchakre balibhRRitaH purA || 20||

uchchaiHshravA varo.ashvAnAM rAj~nAM vaishravaNo varaH |
varo mahendro devAnAM karNaH praharatAM varaH || 21||

yaM labdhvA mAgadho rAjA sAntvamAnArthagauravaiH |
arautsItpArthivaM kShatramRRite kauravayAdavAn || 22||

taM shrutvA nihataM karNaM dvairathe savyasAchinA |
shokArNave nimagno.ahamaplavaH sAgare yathA || 23||

IdRRishairyadyahaM duHkhairna vinashyAmi sa~njaya |
vajrAddRRiDhataraM manye hRRidayaM mama durbhidam || 24||

j~nAtisambandhimitrANAmimaM shrutvA parAjayam |
ko madanyaH pumA.Nlloke na jahyAtsUta jIvitam || 25||

viShamagniM prapAtaM vA parvatAgrAdahaM vRRiNe |
na hi shakShyAmi duHkhAni soDhuM kaShTAni sa~njaya || 26||

sa~njaya uvAcha||

shriyA kulena yashasA tapasA cha shrutena cha |
tvAmadya santo manyante yayAtimiva nAhuSham || 27||

shrute maharShipratimaH kRRitakRRityo.asi pArthiva |
paryavasthApayAtmAnaM mA viShAde manaH kRRithAH || 28||

dhRRitarAShTra uvAcha||

daivameva paraM manye dhikpauruShamanarthakam |
yatra rAmapratIkAshaH karNo.ahanyata sa.nyuge || 29||

hatvA yudhiShThirAnIkaM pA~nchAlAnAM rathavrajAn |
pratApya sharavarSheNa dishaH sarvA mahArathaH || 30||

mohayitvA raNe pArthAnvajrahasta ivAsurAn |
sa kathaM nihataH shete vAtarugNa iva drumaH || 31||

shokasyAntaM na pashyAmi samudrasyeva viplukAH |
chintA me vardhate tIvrA mumUrShA chApi jAyate || 32||

karNasya nidhanaM shrutvA vijayaM phalgunasya cha |
ashraddheyamahaM manye vadhaM karNasya sa~njaya || 33||

vajrasAramayaM nUnaM hRRidayaM sudRRiDhaM mama |
yachChrutvA puruShavyAghraM hataM karNaM na dIryate || 34||

AyurnUnaM sudIrghaM me vihitaM daivataiH purA |
yatra karNaM hataM shrutvA jIvAmIha suduHkhitaH || 35||

dhigjIvitamidaM me.adya suhRRiddhInasya sa~njaya |
adya chAhaM dashAmetAM gataH sa~njaya garhitAm || 36||

kRRipaNaM vartayiShyAmi shochyaH sarvasya mandadhIH || 36||

ahameva purA bhUtvA sarvalokasya satkRRitaH |
paribhUtaH kathaM sUta punaH shakShyAmi jIvitum || 37||

duHkhAtsuduHkhaM vyasanaM prAptavAnasmi sa~njaya || 37||

tasmAdbhIShmavadhe chaiva droNasya cha mahAtmanaH |
nAtra sheShaM prapashyAmi sUtaputre hate yudhi || 38||

sa hi pAraM mahAnAsItputrANAM mama sa~njaya |
yuddhe vinihataH shUro visRRijansAyakAnbahUn || 39||

ko hi me jIvitenArthastamRRite puruSharShabham |
rathAdatiratho nUnamapatatsAyakArditaH || 40||

parvatasyeva shikharaM vajrapAtavidAritam |
shayIta pRRithivIM nUnaM shobhayanrudhirokShitaH || 41||

mAta~Nga iva mattena mAta~Ngena nipAtitaH || 41||

yadbalaM dhArtarAShTrANAM pANDavAnAM yato bhayam |
so.arjunena hataH karNaH pratimAnaM dhanuShmatAm || 42||

sa hi vIro maheShvAsaH putrANAmabhaya~NkaraH |
shete vinihato vIraH shakreNeva yathA balaH || 43||

pa~NgorivAdhvagamanaM daridrasyeva kAmitam |
duryodhanasya chAkUtaM tRRiShitasyeva piplukAH || 44||

anyathA chintitaM kAryamanyathA tattu jAyate |
aho nu balavaddaivaM kAlashcha duratikramaH || 45||

palAyamAnaH kRRipaNaM dInAtmA dInapauruShaH |
kachchinna nihataH sUta putro duHshAsano mama || 46||

kachchinna nIchAcharitaM kRRitavA.nstAta sa.nyuge |
kachchinna nihataH shUro yathA na kShatriyA hatAH || 47||

yudhiShThirasya vachanaM mA yuddhamiti sarvadA |
duryodhano nAbhyagRRihNAnmUDhaH pathyamivauShadham || 48||

sharatalpe shayAnena bhIShmeNa sumahAtmanA |
pAnIyaM yAchitaH pArthaH so.avidhyanmedinItalam || 49||

jalasya dhArAM vihitAM dRRiShTvA tAM pANDavena ha |
abravItsa mahAbAhustAta sa.nshAmya pANDavaiH || 50||

prashamAddhi bhavechChAntirmadantaM yuddhamastu cha |
bhrAtRRibhAvena pRRithivIM bhu~NkShva pANDusutaiH saha || 51||

akurvanvachanaM tasya nUnaM shochati me sutaH |
tadidaM samanuprAptaM vachanaM dIrghadarshinaH || 52||

ahaM tu nihatAmAtyo hataputrashcha sa~njaya |
dyUtataH kRRichChramApanno lUnapakSha iva dvijaH || 53||

yathA hi shakuniM gRRihya ChittvA pakShau cha sa~njaya |
visarjayanti saMhRRiShTAH krIDamAnAH kumArakAH || 54||

ChinnapakShatayA tasya gamanaM nopapadyate |
tathAhamapi samprApto lUnapakSha iva dvijaH || 55||

kShINaH sarvArthahInashcha nirbandhurj~nAtivarjitaH |
kAM dishaM pratipatsyAmi dInaH shatruvashaM gataH || 56||

duryodhanasya vRRiddhyarthaM pRRithivIM yo.ajayatprabhuH |
sa jitaH pANDavaiH shUraiH samarthairvIryashAlibhiH || 57||

tasminhate maheShvAse karNe yudhi kirITinA |
ke vIrAH paryavartanta tanmamAchakShva sa~njaya || 58||

kachchinnaikaH parityaktaH pANDavairnihato raNe |
uktaM tvayA purA vIra yathA vIrA nipAtitAH || 59||

bhIShmamapratiyudhyantaM shikhaNDI sAyakottamaiH |
pAtayAmAsa samare sarvashastrabhRRitAM varam || 60||

tathA draupadinA droNo nyastasarvAyudho yudhi |
yuktayogo maheShvAsaH sharairbahubhirAchitaH || 61||

nihataH khaDgamudyamya dhRRiShTadyumnena sa~njaya || 61||

antareNa hatAvetau Chalena cha visheShataH |
ashrauShamahametadvai bhIShmadroNau nipAtitau || 62||

bhIShmadroNau hi samare na hanyAdvajrabhRRitsvayam |
nyAyena yudhyamAnau hi tadvai satyaM bravImi te || 63||

karNaM tvasyantamastrANi divyAni cha bahUni cha |
kathamindropamaM vIraM mRRityuryuddhe samaspRRishat || 64||

yasya vidyutprabhAM shaktiM divyAM kanakabhUShaNAm |
prAyachChaddviShatAM hantrIM kuNDalAbhyAM pura.ndaraH || 65||

yasya sarpamukho divyaH sharaH kanakabhUShaNaH |
asheta nihataH patrI chandaneShvarisUdanaH || 66||

bhIShmadroNamukhAnvIrAnyo.avamanya mahArathAn |
jAmadagnyAnmahAghoraM brAhmamastramashikShata || 67||

yashcha droNamukhAndRRiShTvA vimukhAnarditA~nsharaiH |
saubhadrasya mahAbAhurvyadhamatkArmukaM sharaiH || 68||

yashcha nAgAyutaprANaM vAtaraMhasamachyutam |
virathaM bhrAtaraM kRRitvA bhImasenamupAhasat || 69||

sahadevaM cha nirjitya sharaiH saMnataparvabhiH |
kRRipayA virathaM kRRitvA nAhanaddharmavittayA || 70||

yashcha mAyAsahasrANi dhva.nsayitvA raNotkaTam |
ghaTotkachaM rAkShasendraM shakrashaktyAbhijaghnivAn || 71||

etAni divasAnyasya yuddhe bhIto dhana~njayaH |
nAgamaddvairathaM vIraH sa kathaM nihato raNe || 72||

rathasa~Ngo na chettasya dhanurvA na vyashIryata |
na chedastrANi nirNeshuH sa kathaM nihataH paraiH || 73||

ko hi shakto raNe karNaM vidhunvAnaM mahaddhanuH |
vimu~nchantaM sharAnghorAndivyAnyastrANi chAhave || 74||

jetuM puruShashArdUlaM shArdUlamiva vegitam || 74||

dhruvaM tasya dhanushChinnaM ratho vApi gato mahIm |
astrANi vA pranaShTAni yathA sha.nsasi me hatam || 75||

na hyanyadanupashyAmi kAraNaM tasya nAshane || 75||

na hanyAmarjunaM yAvattAvatpAdau na dhAvaye |
iti yasya mahAghoraM vratamAsInmahAtmanaH || 76||

yasya bhIto vane nityaM dharmarAjo yudhiShThiraH |
trayodasha samA nidrAM na lebhe puruSharShabhaH || 77||

yasya vIryavato vIryaM samAshritya mahAtmanaH |
mama putraH sabhAM bhAryAM pANDUnAM nItavAnbalAt || 78||

tatra chApi sabhAmadhye pANDavAnAM cha pashyatAm |
dAsabhAryeti pA~nchAlImabravItkurusa.nsadi || 79||

yashcha gANDIvamuktAnAM sparshamugramachintayan |
apatirhyasi kRRiShNeti bruvanpArthAnavaikShata || 80||

yasya nAsIdbhayaM pArthaiH saputraiH sajanArdanaiH |
svabAhubalamAshritya muhUrtamapi sa~njaya || 81||

tasya nAhaM vadhaM manye devairapi savAsavaiH |
pratIpamupadhAvadbhiH kiM punastAta pANDavaiH || 82||

na hi jyAM spRRishamAnasya talatre chApi gRRihNataH |
pumAnAdhiratheH kashchitpramukhe sthAtumarhati || 83||

api syAnmedinI hInA somasUryaprabhA.nshubhiH |
na vadhaH puruShendrasya samareShvapalAyinaH || 84||

yadi mandaH sahAyena bhrAtrA duHshAsanena cha |
vAsudevasya durbuddhiH pratyAkhyAnamarochayat || 85||

sa nUnamRRiShabhaskandhaM dRRiShTvA karNaM nipAtitam |
duHshAsanaM cha nihataM manye shochati putrakaH || 86||

hataM vaikartanaM shrutvA dvairathe savyasAchinA |
jayataH pANDavAndRRiShTvA kiM svidduryodhano.abravIt || 87||

durmarShaNaM hataM shrutvA vRRiShasenaM cha sa.nyuge |
prabhagnaM cha balaM dRRiShTvA vadhyamAnaM mahArathaiH || 88||

parA~NmukhA.nstathA rAj~naH palAyanaparAyaNAn |
vidrutAnrathino dRRiShTvA manye shochati putrakaH || 89||

aneyashchAbhimAnena bAlabuddhiramarShaNaH |
hatotsAhaM balaM dRRiShTvA kiM svidduryodhano.abravIt || 90||

bhrAtaraM nihataM dRRiShTvA bhImasenena sa.nyuge |
rudhiraM pIyamAnena kiM svidduryodhano.abravIt || 91||

saha gAndhArarAjena sabhAyAM yadabhAShata |
karNo.arjunaM raNe hantA hate tasminkimabravIt || 92||

dyUtaM kRRitvA purA hRRiShTo va~nchayitvA cha pANDavAn |
shakuniH saubalastAta hate karNe kimabravIt || 93||

kRRitavarmA maheShvAsaH sAtvatAnAM mahArathaH |
karNaM vinihataM dRRiShTvA hArdikyaH kimabhAShata || 94||

brAhmaNAH kShatriyA vaishyA yasya shikShAmupAsate |
dhanurvedaM chikIrShanto droNaputrasya dhImataH || 95||

yuvA rUpeNa sampanno darshanIyo mahAyashAH |
ashvatthAmA hate karNe kimabhAShata sa~njaya || 96||

AchAryatvaM dhanurvede gataH paramatattvavit |
kRRipaH shAradvatastAta hate karNe kimabravIt || 97||

madrarAjo maheShvAsaH shalyaH samitishobhanaH |
diShTaM tena hi tatsarvaM yathA karNo nipAtitaH || 98||

ye cha kechana rAjAnaH pRRithivyAM yoddhumAgatAH |
vaikartanaM hataM dRRiShTvA kimabhAShanta sa~njaya || 99||

karNe tu nihate vIre rathavyAghre nararShabhe |
kiM vo mukhamanIkAnAmAsItsa~njaya bhAgashaH || 100||

madrarAjaH kathaM shalyo niyukto rathinAM varaH |
vaikartanasya sArathye tanmamAchakShva sa~njaya || 101||

ke.arakShandakShiNaM chakraM sUtaputrasya sa.nyuge |
vAmaM chakraM rarakShurvA ke vA vIrasya pRRiShThataH || 102||

ke karNaM vAjahuH shUrAH ke kShudrAH prAdravanbhayAt |
kathaM cha vaH sametAnAM hataH karNo mahArathaH || 103||

pANDavAshcha kathaM shUrAH pratyudIyurmahAratham |
sRRijantaM sharavarShANi vAridhArA ivAmbudam || 104||

sa cha sarpamukho divyo maheShupravarastadA |
vyarthaH kathaM samabhavattanmamAchakShva sa~njaya || 105||

mAmakasyAsya sainyasya hRRitotsedhasya sa~njaya |
avasheShaM na pashyAmi kakude mRRidite sati || 106||

tau hi vIrau maheShvAsau madarthe kurusattamau |
bhIShmadroNau hatau shrutvA ko nvartho jIvitena me || 107||

na mRRiShyAmi cha rAdheyaM hatamAhavashobhinam |
yasya bAhvorbalaM tulyaM ku~njarANAM shataM shatam || 108||

droNe hate cha yadvRRittaM kauravANAM paraiH saha |
sa~NgrAme naravIrANAM tanmamAchakShva sa~njaya || 109||

yathA cha karNaH kaunteyaiH saha yuddhamayojayat |
yathA cha dviShatAM hantA raNe shAntastaduchyatAm || 110||

\hrule

\medskip
              karNAbhiShekaH
                  6
\medskip

sa~njaya uvAcha||

hate droNe maheShvAse tasminnahani bhArata |
kRRite cha moghasa~Nkalpe droNaputre mahArathe || 1||

dravamANe mahArAja kauravANAM bale tathA |
vyUhya pArthaH svakaM sainyamatiShThadbhrAtRRibhiH saha || 2||

tamavasthitamAj~nAya putraste bharatarShabha |
dravachcha svabalaM dRRiShTvA pauruSheNa nyavArayat || 3||

svamanIkamavasthApya bAhuvIrye vyavasthitaH |
yuddhvA cha suchiraM kAlaM pANDavaiH saha bhArata || 4||

labdhalakShaiH parairhRRiShTairvyAyachChadbhishchiraM tadA |
sandhyAkAlaM samAsAdya pratyAhAramakArayat || 5||

kRRitvAvahAraM sainyAnAM pravishya shibiraM svakam |
kuravo.a.atmahitaM mantraM mantrayAM chakrire tadA || 6||

parya~NkeShu parArdhyeShu spardhyAstaraNavatsu cha |
varAsaneShUpaviShTAH sukhashayyAsvivAmarAH || 7||

tato duryodhano rAjA sAmnA paramavalgunA |
tAnAbhAShya maheShvAsAnprAptakAlamabhAShata || 8||

matiM matimatAM shreShThAH sarve prabrUta mAchiram |
evaM gate tu yatkAryaM bhavetkAryakaraM nRRipAH || 9||

evamukte narendreNa narasiMhA yuyutsavaH |
chakrurnAnAvidhAshcheShTAH siMhAsanagatAstadA || 10||

teShAM nishamye~NgitAni yuddhe prANA~njuhUShatAm |
samudvIkShya mukhaM rAj~no bAlArkasamavarchasaH || 11||

AchAryaputro medhAvI vAkyaj~no vAkyamAdade || 11||

rAgo yogastathA dAkShyaM nayashchetyarthasAdhakAH |
upAyAH paNDitaiH proktAH sarve daivasamAshritAH || 12||

lokapravIrA ye.asmAkaM devakalpA mahArathAH |
nItimantastathA yuktA dakShA raktAshcha te hatAH || 13||

na tveva kAryaM nairAshyamasmAbhirvijayaM prati |
sunItairiha sarvArthairdaivamapyanulomyate || 14||

te vayaM pravaraM nR^INAM sarvairguNagaNairyutam |
karNaM senApatiM kRRitvA pramathiShyAmahe ripUn || 15||

tato duryodhanaH prItaH priyaM shrutvA vachastadA |
prItisa.nskArasa.nyuktaM tathyamAtmahitaM shubham || 16||

svaM manaH samavasthApya bAhuvIryamupAshritaH |
duryodhano mahArAja rAdheyamidamabravIt || 17||

karNa jAnAmi te vIryaM sauhRRidaM cha paraM mayi |
tathApi tvAM mahAbAho pravakShyAmi hitaM vachaH || 18||

shrutvA yatheShTaM cha kuru vIra yattava rochate |
bhavAnprAj~natamo nityaM mama chaiva parA gatiH || 19||

bhIShmadroNAvatirathau hatau senApatI mama |
senApatirbhavAnastu tAbhyAM draviNavattaraH || 20||

vRRiddhau cha tau maheShvAsau sApekShau cha dhana~njaye |
mAnitau cha mayA vIrau rAdheya vachanAttava || 21||

pitAmahatvaM samprekShya pANDuputrA mahAraNe |
rakShitAstAta bhIShmeNa divasAni dashaiva ha || 22||

nyastashastre cha bhavati hato bhIShmaH pitAmahaH |
shikhaNDinaM puraskRRitya phalgunena mahAhave || 23||

hate tasminmahAbhAge sharatalpagate tadA |
tvayokte puruShavyAghra droNo hyAsItpuraHsaraH || 24||

tenApi rakShitAH pArthAH shiShyatvAdiha sa.nyuge |
sa chApi nihato vRRiddho dhRRiShTadyumnena satvaram || 25||

nihatAbhyAM pradhAnAbhyAM tAbhyAmamitavikrama |
tvatsamaM samare yodhaM nAnyaM pashyAmi chintayan || 26||

bhavAneva tu naH shakto vijayAya na sa.nshayaH |
pUrvaM madhye cha pashchAchcha tavaiva viditaM hi tat || 27||

sa bhavAndhuryavatsa~Nkhye dhuramudvoDhumarhasi |
abhiShechaya senAnye svayamAtmAnamAtmanA || 28||

devatAnAM yathA skandaH senAnIH prabhuravyayaH |
tathA bhavAnimAM senAM dhArtarAShTrIM bibhartu me || 29||

jahi shatrugaNAnsarvAnmahendra iva dAnavAn || 29||

avasthitaM raNe j~nAtvA pANDavAstvAM mahAratham |
draviShyanti sapA~nchAlA viShNuM dRRiShTveva dAnavAH || 30||

tasmAttvaM puruShavyAghra prakarShethA mahAchamUm || 30||

bhavatyavasthite yatte pANDavA gatachetasaH |
bhaviShyanti sahAmAtyAH pA~nchAlaiH sRRi~njayaiH saha || 31||

yathA hyabhyuditaH sUryaH pratapansvena tejasA |
vyapohati tamastIvraM tathA shatrUnvyapoha naH || 32||

karNa uvAcha||

uktametanmayA pUrvaM gAndhAre tava saMnidhau |
jeShyAmi pANDavAnrAjansaputrAnsajanArdanAn || 33||

senApatirbhaviShyAmi tavAhaM nAtra sa.nshayaH |
sthiro bhava mahArAja jitAnviddhi cha pANDavAn || 34||

sa~njaya uvAcha||

evamukto mahAtejAstato duryodhano nRRipaH |
uttasthau rAjabhiH sArdhaM devairiva shatakratuH || 35||

senApatyena satkartuM karNaM skandamivAmarAH || 35||

tato.abhiShiShichustUrNaM vidhidRRiShTena karmaNA |
duryodhanamukhA rAjanrAjAno vijayaiShiNaH || 36||

shAtakaumbhamayaiH kumbhairmAheyaishchAbhimantritaiH || 36||

toyapUrNairviShANaishcha dvIpikhaDgamaharShabhaiH |
maNimuktAmayaishchAnyaiH puNyagandhaistathauShadhaiH || 37||

audumbare samAsInamAsane kShaumasa.nvRRitam |
shAstradRRiShTena vidhinA sambhAraishcha susambhRRitaiH || 38||

jaya pArthAnsagovindAnsAnugA.nstvaM mahAhave |
iti taM bandinaH prAhurdvijAshcha bharatarShabha || 39||

jahi pArthAnsapA~nchAlAnrAdheya vijayAya naH |
udyanniva sadA bhAnustamA.nsyugrairgabhastibhiH || 40||

na hyalaM tvadvisRRiShTAnAM sharANAM te sakeshavAH |
kRRitaghnAH sUryarashmInAM jvalatAmiva darshane || 41||

na hi pArthAH sapA~nchAlAH sthAtuM shaktAstavAgrataH |
Attashastrasya samare mahendrasyeva dAnavAH || 42||

abhiShiktastu rAdheyaH prabhayA so.amitaprabhaH |
vyatyarichyata rUpeNa divAkara ivAparaH || 43||

senApatyena rAdheyamabhiShichya sutastava |
amanyata tadAtmAnaM kRRitArthaM kAlachoditaH || 44||

karNo.api rAjansamprApya senApatyamari.ndamaH |
yogamAj~nApayAmAsa sUryasyodayanaM prati || 45||

tava putrairvRRitaH karNaH shushubhe tatra bhArata |
devairiva yathA skandaH sa~NgrAme tArakAmaye || 46||

\hrule

\medskip
              ShoDashayuddhadivasaH
                  7
\medskip

dhRRitarAShTra uvAcha||

senApatyaM tu samprApya karNo vaikartanastadA |
tathoktashcha svayaM rAj~nA snigdhaM bhrAtRRisamaM vachaH || 1||

yogamAj~nApya senAyA Aditye.abhyudite tadA |
akarotkiM mahAprAj~nastanmamAchakShva sa~njaya || 2||

sa~njaya uvAcha||

karNasya matamAj~nAya putraste bharatarShabha |
yogamAj~nApayAmAsa nAndItUryapuraHsaram || 3||

mahatyapararAtre tu tava putrasya mAriSha |
yogo yogeti sahasA prAdurAsInmahAsvanaH || 4||

nAgAnAM kalpamAnAnAM rathAnAM cha varUthinAm |
saMnahyatAM padAtInAM vAjinAM cha vishAM pate || 5||

kroshatAM chApi yodhAnAM tvaritAnAM parasparam |
babhUva tumulaH shabdo divaspRRiksumahA.nstadA || 6||

tataH shvetapatAkena bAlArkAkAravAjinA |
hemapRRiShThena dhanuShA hastikakShyeNa ketunA || 7||

tUNena sharapUrNena sA~Ngadena varUthinA |
shataghnIki~NkiNIshaktishUlatomaradhAriNA || 8||

kArmukeNopapannena vimalAdityavarchasA |
rathenAtipatAkena sUtaputro vyadRRishyata || 9||

dhamantaM vArijaM tAta hemajAlavibhUShitam |
vidhunvAnaM mahachchApaM kArtasvaravibhUShitam || 10||

dRRiShTvA karNaM maheShvAsaM rathasthaM rathinAM varam |
bhAnumantamivodyantaM tamo ghnantaM sahasrashaH || 11||

na bhIShmavyasanaM kechinnApi droNasya mAriSha |
nAnyeShAM puruShavyAghra menire tatra kauravAH || 12||

tatastu tvarayanyodhA~nsha~Nkhashabdena mAriSha |
karNo niShkAsayAmAsa kauravANAM varUthinIm || 13||

vyUhaM vyUhya maheShvAso mAkaraM shatrutApanaH |
pratyudyayau tadA karNaH pANDavAnvijigIShayA || 14||

makarasya tu tuNDe vai karNo rAjanvyavasthitaH |
netrAbhyAM shakuniH shUra ulUkashcha mahArathaH || 15||

droNaputrastu shirasi grIvAyAM sarvasodarAH |
madhye duryodhano rAjA balena mahatA vRRitaH || 16||

vAme pAde tu rAjendra kRRitavarmA vyavasthitaH |
nArAyaNabalairyukto gopAlairyuddhadurmadaH || 17||

pAde tu dakShiNe rAjangautamaH satyavikramaH |
trigartaishcha maheShvAsairdAkShiNAtyaishcha sa.nvRRitaH || 18||

anupAdastu yo vAmastatra shalyo vyavasthitaH |
mahatyA senayA sArdhaM madradeshasamutthayA || 19||

dakShiNe tu mahArAja suSheNaH satyasa~NgaraH |
vRRito rathasahasraishcha dantinAM cha shataistathA || 20||

puchChe AstAM mahAvIrau bhrAtarau pArthivau tadA |
chitrasenashcha chitrashcha mahatyA senayA vRRitau || 21||

tataH prayAte rAjendra karNe naravarottame |
dhana~njayamabhiprekShya dharmarAjo.abravIdidam || 22||

pashya pArtha mahAsenAM dhArtarAShTrasya sa.nyuge |
karNena nirmitAM vIra guptAM vIrairmahArathaiH || 23||

hatavIratamA hyeShA dhArtarAShTrI mahAchamUH |
phalgusheShA mahAbAho tRRiNaistulyA matA mama || 24||

eko hyatra maheShvAsaH sUtaputro vyavasthitaH |
sadevAsuragandharvaiH sakiMnaramahoragaiH || 25||

charAcharaistribhirlokairyo.ajayyo rathinAM varaH || 25||

taM hatvAdya mahAbAho vijayastava phalguna |
uddhRRitashcha bhavechChalyo mama dvAdashavArShikaH || 26||

evaM j~nAtvA mahAbAho vyUhaM vyUha yathechChasi || 26||

bhrAtustadvachanaM shrutvA pANDavaH shvetavAhanaH |
ardhachandreNa vyUhena pratyavyUhata tAM chamUm || 27||

vAmapArshve.abhavadrAjanbhImaseno vyavasthitaH |
dakShiNe cha maheShvAso dhRRiShTadyumno mahAbalaH || 28||

madhye vyUhasya sAkShAttu pANDavaH kRRiShNasArathiH |
nakulaH sahadevashcha dharmarAjashcha pRRiShThataH || 29||

chakrarakShau tu pA~nchAlyau yudhAmanyUttamaujasau |
nArjunaM jahaturyuddhe pAlyamAnau kirITinA || 30||

sheShA nRRipatayo vIrAH sthitA vyUhasya da.nshitAH |
yathAbhAvaM yathotsAhaM yathAsattvaM cha bhArata || 31||

evametanmahAvyUhaM vyUhya bhArata pANDavAH |
tAvakAshcha maheShvAsA yuddhAyaiva mano dadhuH || 32||

dRRiShTvA vyUDhAM tava chamUM sUtaputreNa sa.nyuge |
nihatAnpANDavAnmene tava putraH sahAnvayaH || 33||

tathaiva pANDavIM senAM vyUDhAM dRRiShTvA yudhiShThiraH |
dhArtarAShTrAnhatAnmene sakarNAnvai janAdhipa || 34||

tataH sha~NkhAshcha bheryashcha paNavAnakagomukhAH |
sahasaivAbhyahanyanta sashabdAshcha samantataH || 35||

senayorubhayo rAjanprAvAdyanta mahAsvanAH |
siMhanAdashcha sa~njaj~ne shUrANAM jayagRRiddhinAm || 36||

hayaheShitashabdAshcha vAraNAnAM cha bRRiMhitam |
rathanemisvanAshchogrAH sambabhUvurjanAdhipa || 37||

na droNavyasanaM kashchijjAnIte bharatarShabha |
dRRiShTvA karNaM maheShvAsaM mukhe vyUhasya da.nshitam || 38||

ubhe sene mahAsattve prahRRiShTanaraku~njare |
yoddhukAme sthite rAjanhantumanyonyama~njasA || 39||

tatra yattau susa.nrabdhau dRRiShTvAnyonyaM vyavasthitau |
anIkamadhye rAjendra rejatuH karNapANDavau || 40||

nRRityamAne tu te sene sameyAtAM parasparam |
tayoH pakShaiH prapakShaishcha nirjagmurvai yuyutsavaH || 41||

tataH pravavRRite yuddhaM naravAraNavAjinAm |
rathinAM cha mahArAja anyonyaM nighnatAM dRRiDham || 42||

\hrule

\medskip
                  8
\medskip

sa~njaya uvAcha||

te sene.anyonyamAsAdya prahRRiShTAshvanaradvipe |
bRRihatyau samprajahrAte devAsurachamUpame || 1||

tato gajA rathAshchAshvAH pattayashcha mahAhave |
samprahAraM paraM chakrurdehapApmapraNAshanam || 2||

pUrNachandrArkapadmAnAM kAntitviDgandhataH samaiH |
uttamA~NgairnRRisiMhAnAM nRRisiMhAstastarurmahIm || 3||

ardhachandraistathA bhallaiH kShuraprairasipaTTishaiH |
parashvadhaishchApyakRRintannuttamA~NgAni yudhyatAm || 4||

vyAyatAyatabAhUnAM vyAyatAyatabAhubhiH |
vyAyatA bAhavaH petushChinnamuShTyAyudhA~NgadAH || 5||

taiH sphuradbhirmahI bhAti raktA~NgulitalaistadA |
garuDaprahatairugraiH pa~nchAsyairiva pannagaiH || 6||

hayasyandananAgebhyaH peturvIrA dviShaddhatAH |
vimAnebhyo yathA kShINe puNye svargasadastathA || 7||

gadAbhiranyairgurvIbhiH parighairmusalairapi |
pothitAH shatashaH peturvIrA vIratarai raNe || 8||

rathA rathairvinihatA mattA mattairdvipairdvipAH |
sAdinaH sAdibhishchaiva tasminparamasa~Nkule || 9||

rathA vararathairnAgairashvArohAshcha pattibhiH |
ashvArohaiH padAtAshcha nihatA yudhi sherate || 10||

rathAshvapattayo nAgai rathairnAgAshcha pattayaH |
rathapattidvipAshchAshvairnRRibhishchAshvarathadvipAH || 11||

rathAshvebhanarANAM cha narAshvebharathaiH kRRitam |
pANipAdaishcha shastraishcha rathaishcha kadanaM mahat || 12||

tathA tasminbale shUrairvadhyamAne hate.api cha |
asmAnabhyAgamanpArthA vRRikodarapurogamAH || 13||

dhRRiShTadyumnaH shikhaNDI cha draupadeyAH prabhadrakAH |
sAtyakishchekitAnashcha draviDaiH sainikaiH saha || 14||

bhRRitA vittena mahatA pANDyAshchauDrAH sakeralAH |
vyUDhoraskA dIrghabhujAH prA.nshavaH priyadarshanAH || 15||

ApIDino raktadantA mattamAta~NgavikramAH |
nAnAvirAgavasanA gandhachUrNAvachUrNitAH || 16||

baddhAsayaH pAshahastA vAraNaprativAraNAH |
samAnamRRityavo rAjannanIkasthAH parasparam || 17||

kalApinashchApahastA dIrghakeshAH priyAhavAH |
pattayaH sAtyakerandhrA ghorarUpaparAkramAH || 18||

athApare punaH shUrAshchedipA~nchAlakekayAH |
karUShAH kosalAH kAshyA mAgadhAshchApi dudruvuH || 19||

teShAM rathAshcha nAgAshcha pravarAshchApi pattayaH |
nAnAvidharavairhRRiShTA nRRityanti cha hasanti cha || 20||

tasya sainyasya mahato mahAmAtravarairvRRitaH |
madhyaM vRRikodaro.abhyAgAttvadIyaM nAgadhUrgataH || 21||

sa nAgapravaro.atyugro vidhivatkalpito babhau |
udayAdryagryabhavanaM yathAbhyuditabhAskaram || 22||

tasyAyasaM varmavaraM vararatnavibhUShitam |
tArodbhAsasya nabhasaH shAradasya samatviSham || 23||

sa tomaraprAsakarashchArumauliH svala~NkRRitaH |
charanmadhya.ndinArkAbhastejasA vyadahadripUn || 24||

taM dRRiShTvA dviradaM dUrAtkShemadhUrtirdvipasthitaH |
AhvayAno.abhidudrAva pramanAH pramanastaram || 25||

tayoH samabhavadyuddhaM dvipayorugrarUpayoH |
yadRRichChayA drumavatormahAparvatayoriva || 26||

sa.nsaktanAgau tau vIrau tomarairitaretaram |
balavatsUryarashmyAbhairbhittvA bhittvA vinedatuH || 27||

vyapasRRitya tu nAgAbhyAM maNDalAni vicheratuH |
pragRRihya chaiva dhanuShI jaghnaturvai parasparam || 28||

kShveDitAsphoTitaravairbANashabdaishcha sarvashaH |
tau janAnharShayitvA cha siMhanAdAnprachakratuH || 29||

samudyatakarAbhyAM tau dvipAbhyAM kRRitinAvubhau |
vAtoddhUtapatAkAbhyAM yuyudhAte mahAbalau || 30||

tAvanyonyasya dhanuShI ChittvAnyonyaM vinedatuH |
shaktitomaravarSheNa prAvRRiNmeghAvivAmbubhiH || 31||

kShemadhUrtistadA bhImaM tomareNa stanAntare |
nirbibheda tu vegena ShaDbhishchApyaparairnadan || 32||

sa bhImasenaH shushubhe tomaraira~NgamAshritaiH |
krodhadIptavapurmeghaiH saptasaptirivA.nshumAn || 33||

tato bhAskaravarNAbhama~njogatimayasmayam |
sasarja tomaraM bhImaH pratyamitrAya yatnavAn || 34||

tataH kulUtAdhipatishchApamAyamya sAyakaiH |
dashabhistomaraM ChittvA shaktyA vivyAdha pANDavam || 35||

atha kArmukamAdAya mahAjaladanisvanam |
riporabhyardayannAgamunmadaH pANDavaH sharaiH || 36||

sa sharaughArdito nAgo bhImasenena sa.nyuge |
nigRRihyamANo nAtiShThadvAtadhvasta ivAmbudaH || 37||

tAmabhyadhAvaddviradaM bhImasenasya nAgarAT |
mahAvAteritaM meghaM vAtoddhUta ivAmbudaH || 38||

saMnivartyAtmano nAgaM kShemadhUrtiH prayatnataH |
vivyAdhAbhidrutaM bANairbhImasenaM saku~njaram || 39||

tataH sAdhuvisRRiShTena kShureNa puruSharShabhaH |
ChittvA sharAsanaM shatrornAgamAmitramArdayat || 40||

tataH khajAkayA bhImaM kShemadhUrtiH parAbhinat |
jaghAna chAsya dviradaM nArAchaiH sarvamarmasu || 41||

purA nAgasya patanAdavaplutya sthito mahIm |
bhImaseno ripornAgaM gadayA samapothayat || 42||

tasmAtpramathitAnnAgAtkShemadhUrtimavadrutam |
udyatAsimupAyAntaM gadayAhanvRRikodaraH || 43||

sa papAta hataH sAsirvyasuH svamabhito dvipam |
vajraprarugNamachalaM siMho vajrahato yathA || 44||

nihataM nRRipatiM dRRiShTvA kulUtAnAM yashaskaram |
prAdravadvyathitA senA tvadIyA bharatarShabha || 45||

\hrule

\medskip
                  9
\medskip

sa~njaya uvAcha||

tataH karNo maheShvAsaH pANDavAnAmanIkinIm |
jaghAna samare shUraH sharaiH saMnataparvabhiH || 1||

tathaiva pANDavA rAja.nstava putrasya vAhinIm |
karNasya pramukhe kruddhA vinijaghnurmahArathAH || 2||

karNo rAjanmahAbAhurnyavadhItpANDavIM chamUm |
nArAchairarkarashmyAbhaiH karmAraparimArjitaiH || 3||

tatra bhArata karNena nArAchaistADitA gajAH |
neduH sedushcha mamlushcha babhramushcha disho dasha || 4||

vadhyamAne bale tasminsUtaputreNa mAriSha |
nakulo.abhyadravattUrNaM sUtaputraM mahAraNe || 5||

bhImasenastathA drauNiM kurvANaM karma duShkaram |
vindAnuvindau kaikeyau sAtyakiH samavArayat || 6||

shrutakarmANamAyAntaM chitraseno mahIpatiH |
prativindhyaM tathA chitrashchitraketanakArmukaH || 7||

duryodhanastu rAjAnaM dharmaputraM yudhiShThiram |
sa.nshaptakagaNAnkruddho abhyadhAvaddhana~njayaH || 8||

dhRRiShTadyumnaH kRRipaM chAtha tasminvIravarakShaye |
shikhaNDI kRRitavarmANaM samAsAdayadachyutam || 9||

shrutakIrtistathA shalyaM mAdrIputraH sutaM tava |
duHshAsanaM mahArAja sahadevaH pratApavAn || 10||

kekayau sAtyakiM yuddhe sharavarSheNa bhAsvatA |
sAtyakiH kekayau chaiva ChAdayAmAsa bhArata || 11||

tAvenaM bhrAtarau vIraM jaghnaturhRRidaye bhRRisham |
viShANAbhyAM yathA nAgau pratinAgaM mahAhave || 12||

sharasambhinnavarmANau tAvubhau bhrAtarau raNe |
sAtyakiM satyakarmANaM rAjanvivyadhatuH sharaiH || 13||

tau sAtyakirmahArAja prahasansarvatodisham |
ChAdaya~nsharavarSheNa vArayAmAsa bhArata || 14||

vAryamANau tatastau tu shaineyasharavRRiShTibhiH |
shaineyasya rathaM tUrNaM ChAdayAmAsatuH sharaiH || 15||

tayostu dhanuShI chitre ChittvA shaurirmahAhave |
atha tau sAyakaistIkShNaishChAdayAmAsa duHsahaiH || 16||

athAnye dhanuShI mRRiShTe pragRRihya cha mahAsharAn |
sAtyakiM pUrayantau tau cheraturlaghu suShThu cha || 17||

tAbhyAM muktA mahAbANAH ka~NkabarhiNavAsasaH |
dyotayanto dishaH sarvAH sampetuH svarNabhUShaNAH || 18||

bANAndhakAramabhavattayo rAjanmahAhave |
anyonyasya dhanushchaiva chichChiduste mahArathAH || 19||

tataH kruddho mahArAja sAtvato yuddhadurmadaH |
dhanuranyatsamAdAya sajyaM kRRitvA cha sa.nyuge || 20||

kShurapreNa sutIkShNena anuvindashiro.aharat || 20||

tachChiro nyapatadbhUmau kuNDalotpIDitaM mahat |
shambarasya shiro yadvannihatasya mahAraNe || 21||

shoShayankekayAnsarvA~njagAmAshu vasundharAm || 21||

taM dRRiShTvA nihataM shUraM bhrAtA tasya mahArathaH |
sajyamanyaddhanuH kRRitvA shaineyaM pratyavArayat || 22||

sa shaktyA sAtyakiM viddhvA svarNapu~NkhaiH shilAshitaiH |
nanAda balavannAdaM tiShTha tiShTheti chAbravIt || 23||

sa sAtyakiM punaH kruddhaH kekayAnAM mahArathaH |
sharairagnishikhAkArairbAhvorurasi chArdayat || 24||

sa sharaiH kShatasarvA~NgaH sAtvataH sattvakovidaH |
rarAja samare rAjansapatra iva ki.nshukaH || 25||

sAtyakiH samare viddhaH kekayena mahAtmanA |
kekayaM pa~nchavi.nshatyA vivyAdha prahasanniva || 26||

shatachandrachite gRRihya charmaNI subhujau tu tau |
vyarochetAM mahAra~Nge nistri.nshavaradhAriNau || 27||

yathA devAsure yuddhe jambhashakrau mahAbalau || 27||

maNDalAni tatastau cha vicharantau mahAraNe |
anyonyamasibhistUrNaM samAjaghnaturAhave || 28||

kekayasya tatashcharma dvidhA chichCheda sAtvataH |
sAtyakeshcha tathaivAsau charma chichCheda pArthivaH || 29||

charma chChittvA tu kaikeyastArAgaNashatairvRRitam |
chachAra maNDalAnyeva gatapratyAgatAni cha || 30||

taM charantaM mahAra~Nge nistri.nshavaradhAriNam |
apahastena chichCheda shaineyastvarayAnvitaH || 31||

savarmA kekayo rAjandvidhA Chinno mahAhave |
nipapAta maheShvAso vajranunna ivAchalaH || 32||

taM nihatya raNe shUraH shaineyo rathasattamaH |
yudhAmanyo rathaM tUrNamAruroha parantapaH || 33||

tato.anyaM rathamAsthAya vidhivatkalpitaM punaH |
kekayAnAM mahatsainyaM vyadhamatsAtyakiH sharaiH || 34||

sA vadhyamAnA samare kekayasya mahAchamUH |
tamutsRRijya rathaM shatruM pradudrAva disho dasha || 35||

\hrule

\medskip
                  10
\medskip

sa~njaya uvAcha||

shrutakarmA mahArAja chitrasenaM mahIpatim |
Ajaghne samare kruddhaH pa~nchAshadbhiH shilImukhaiH || 1||

abhisArastu taM rAjA navabhirnishitaiH sharaiH |
shrutakarmANamAhatya sUtaM vivyAdha pa~nchabhiH || 2||

shrutakarmA tataH kruddhashchitrasenaM chamUmukhe |
nArAchena sutIkShNena marmadeshe samardayat || 3||

etasminnantare chainaM shrutakIrtirmahAyashAH |
navatyA jagatIpAlaM ChAdayAmAsa patribhiH || 4||

pratilabya tataH sa~nj~nAM chitraseno mahArathaH |
dhanushchichCheda bhallena taM cha vivyAdha saptabhiH || 5||

so.anyatkArmukamAdAya vegaghnaM rukmabhUShaNam |
chitrarUpataraM chakre chitrasenaM sharormibhiH || 6||

sa sharaishchitrito rAja.nshchitramAlyadharo yuvA |
yuveva samashobhatsa goShThImadhye svala~NkRRitaH || 7||

shrutakarmANamatha vai nArAchena stanAntare |
bibheda samare kruddhastiShTha tiShTheti chAbravIt || 8||

shrutakarmApi samare nArAchena samarditaH |
susrAva rudhiraM bhUri gairikAmbha ivAchalaH || 9||

tataH sa rudhirAktA~Ngo rudhireNa kRRitachChaviH |
rarAja samare rAjansapuShpa iva ki.nshukaH || 10||

shrutakarmA tato rAja~nshatrUNAM samabhidrutaH |
shatrusa.nvaraNaM kRRitvA dvidhA chichCheda kArmukam || 11||

athainaM ChinnadhanvAnaM nArAchAnAM tribhiH shataiH |
vivyAdha bharatashreShTha shrutakarmA mahAyashAH || 12||

tato.apareNa bhallena bhRRishaM tIkShNena satvaraH |
jahAra sashirastrANaM shirastasya mahAtmanaH || 13||

tachChiro nyapatadbhUmau sumahachchitravarmaNaH |
yadRRichChayA yathA chandrashchyutaH svargAnmahItale || 14||

rAjAnaM nihataM dRRiShTvA abhisAraM cha mAriSha |
abhyadravanta vegena chitrasenasya sainikAH || 15||

tataH kruddho maheShvAsastatsainyaM prAdravachCharaiH |
antakAle yathA kruddhaH sarvabhUtAni pretarAT || 16||

drAvayanniShubhistUrNaM shrutakarmA vyarochata || 16||

prativindhyastatashchitraM bhittvA pa~nchabhirAshugaiH |
sArathiM tribhirAnarchChaddhvajamekeShuNA tataH || 17||

taM chitro navabhirbhallairbAhvorurasi chArdayat |
svarNapu~NkhaiH shilAdhautaiH ka~NkabarhiNavAjitaiH || 18||

prativindhyo dhanustasya ChittvA bhArata sAyakaiH |
pa~nchabhirnishitairbANairathainaM samprajaghnivAn || 19||

tataH shaktiM mahArAja hemadaNDAM durAsadAm |
prAhiNottava putrAya ghorAmagnishikhAmiva || 20||

tAmApatantIM sahasA shaktimulkAmivAmbarAt |
dvidhA chichCheda samare prativindhyo hasanniva || 21||

sA papAta tadA ChinnA prativindhyasharaiH shitaiH |
yugAnte sarvabhUtAni trAsayantI yathAshaniH || 22||

shaktiM tAM prahatAM dRRiShTvA chitro gRRihya mahAgadAm |
prativindhyAya chikShepa rukmajAlavibhUShitAm || 23||

sA jaghAna hayA.nstasya sArathiM cha mahAraNe |
rathaM pramRRidya vegena dharaNImanvapadyata || 24||

etasminneva kAle tu rathAdAplutya bhArata |
shaktiM chikShepa chitrAya svarNaghaNTAmala~NkRRitAm || 25||

tAmApatantIM jagrAha chitro rAjanmahAmanAH |
tatastAmeva chikShepa prativindhyAya bhArata || 26||

samAsAdya raNe shUraM prativindhyaM mahAprabhA |
nirbhidya dakShiNaM bAhuM nipapAta mahItale || 27||

patitAbhAsayachchaiva taM deshamashaniryathA || 27||

prativindhyastato rAja.nstomaraM hemabhUShitam |
preShayAmAsa sa~Nkruddhashchitrasya vadhakAmyayA || 28||

sa tasya devAvaraNaM bhittvA hRRidayameva cha |
jagAma dharaNIM tUrNaM mahoraga ivAshayam || 29||

sa papAta tadA rAja.nstomareNa samAhataH |
prasArya vipulau bAhU pInau parighasaMnibhau || 30||

chitraM samprekShya nihataM tAvakA raNashobhinaH |
abhyadravanta vegena prativindhyaM samantataH || 31||

sRRijanto vividhAnbANA~nshataghnIshcha saki~NkiNIH |
ta enaM ChAdayAmAsuH sUryamabhragaNA iva || 32||

tAnapAsya mahAbAhuH sharajAlena sa.nyuge |
vyadrAvayattava chamUM vajrahasta ivAsurIm || 33||

te vadhyamAnAH samare tAvakAH pANDavairnRRipa |
viprakIryanta sahasA vAtanunnA ghanA iva || 34||

vipradrute bale tasminvadhyamAne samantataH |
drauNireko.abhyayAttUrNaM bhImasenaM mahAbalam || 35||

tataH samAgamo ghoro babhUva sahasA tayoH |
yathA devAsure yuddhe vRRitravAsavayorabhUt || 36||

\hrule

\medskip
                  11
\medskip

sa~njaya uvAcha||

bhImasenaM tato drauNI rAjanvivyAdha patriNA |
tvarayA parayA yukto darshayannastralAghavam || 1||

athainaM punarAjaghne navatyA nishitaiH sharaiH |
sarvamarmANi samprekShya marmaj~no laghuhastavat || 2||

bhImasenaH samAkIrNo drauNinA nishitaiH sharaiH |
rarAja samare rAjanrashmivAniva bhAskaraH || 3||

tataH sharasahasreNa suprayuktena pANDavaH |
droNaputramavachChAdya siMhanAdamamu~nchata || 4||

sharaiH sharA.nstato drauNiH sa.nvArya yudhi pANDavam |
lalATe.abhyahanadrAjannArAchena smayanniva || 5||

lalATasthaM tato bANaM dhArayAmAsa pANDavaH |
yathA shRRi~NgaM vane dRRiptaH khaDgo dhArayate nRRipa || 6||

tato drauNiM raNe bhImo yatamAnaM parAkramI |
tribhirvivyAdha nArAchairlalATe vismayanniva || 7||

lalATasthaistato bANairbrAhmaNaH sa vyarochata |
prAvRRiShIva yathA siktastrishRRi~NgaH parvatottamaH || 8||

tataH sharashatairdrauNimardayAmAsa pANDavaH |
na chainaM kampayAmAsa mAtarishveva parvatam || 9||

tathaiva pANDavaM yuddhe drauNiH sharashataiH shitaiH |
nAkampayata saMhRRiShTo vAryogha iva parvatam || 10||

tAvanyonyaM sharairghoraishChAdayAnau mahArathau |
rathacharyAgatau shUrau shushubhAte raNotkaTau || 11||

AdityAviva sa.ndIptau lokakShayakarAvubhau |
svarashmibhirivAnyonyaM tApayantau sharottamaiH || 12||

kRRitapratikRRite yatnaM kurvANau cha mahAraNe |
kRRitapratikRRite yatnaM chakrAte tAvabhItavat || 13||

vyAghrAviva cha sa~NgrAme cheratustau mahArathau |
sharadaMShTrau durAdharShau chApavyAttau bhayAnakau || 14||

abhUtAM tAvadRRishyau cha sharajAlaiH samantataH |
meghajAlairiva chChannau gagane chandrabhAskarau || 15||

prakAshau cha muhUrtena tatraivAstAmari.ndamau |
vimuktau meghajAlena shashisUryau yathA divi || 16||

apasavyaM tatashchakre drauNistatra vRRikodaram |
kira~nsharashatairugrairdhArAbhiriva parvatam || 17||

na tu tanmamRRiShe bhImaH shatrorvijayalakShaNam |
pratichakre cha taM rAjanpANDavo.apyapasavyataH || 18||

maNDalAnAM vibhAgeShu gatapratyAgateShu cha |
babhUva tumulaM yuddhaM tayostatra mahAmRRidhe || 19||

charitvA vividhAnmArgAnmaNDalaM sthAnameva cha |
sharaiH pUrNAyatotsRRiShTairanyonyamabhijaghnatuH || 20||

anyonyasya vadhe yatnaM chakratustau mahArathau |
IShaturvirathaM chaiva kartumanyonyamAhave || 21||

tato drauNirmahAstrANi prAdushchakre mahArathaH |
tAnyastraireva samare pratijaghne.asya pANDavaH || 22||

tato ghoraM mahArAja astrayuddhamavartata |
grahayuddhaM yathA ghoraM prajAsaMharaNe abhUt || 23||

te bANAH samasajjanta kShiptAstAbhyAM tu bhArata |
dyotayanto dishaH sarvAstachcha sainyaM samantataH || 24||

bANasa~NghAvRRitaM ghoramAkAshaM samapadyata |
uklApAtakRRitaM yadvatprajAnAM sa~NkShaye nRRipa || 25||

bANAbhighAtAtsa~njaj~ne tatra bhArata pAvakaH |
savisphuli~Ngo dIptArchiH so.adahadvAhinIdvayam || 26||

tatra siddhA mahArAja sampatanto.abruvanvachaH |
ati yuddhAni sarvANi yuddhametattato.adhikam || 27||

sarvayuddhAni chaitasya kalAM nArhanti ShoDashIm |
naitAdRRishaM punaryuddhaM na bhUtaM na bhaviShyati || 28||

aho j~nAnena sa.nyuktAvubhau chograparAkramau |
aho bhIme balaM bhImametayoshcha kRRitAstratA || 29||

aho vIryasya sAratvamaho sauShThavametayoH |
sthitAvetau hi samare kAlAntakayamopamau || 30||

rudrau dvAviva sambhUtau yathA dvAviva bhAskarau |
yamau vA puruShavyAghrau ghorarUpAvimau raNe || 31||

shrUyante sma tadA vAchaH siddhAnAM vai muhurmuhuH |
siMhanAdashcha sa~njaj~ne sametAnAM divaukasAm || 32||

adbhutaM chApyachintyaM cha dRRiShTvA karma tayormRRidhe || 32||

tau shUrau samare rAjanparasparakRRitAgasau |
parasparamudaikShetAM krodhAdudvRRitya chakShuShI || 33||

krodharaktekShaNau tau tu krodhAtprasphuritAdharau |
krodhAtsa.ndaShTadashanau sa.ndaShTadashanachChadau || 34||

anyonyaM ChAdayantau sma sharavRRiShTyA mahArathau |
sharAmbudhArau samare shastravidyutprakAshinau || 35||

tAvanyonyaM dhvajau viddhvA sArathI cha mahArathau |
anyonyasya hayAnviddhvA bibhidAte parasparam || 36||

tataH kruddhau mahArAja bANau gRRihya mahAhave |
ubhau chikShipatustUrNamanyonyasya vadhaiShiNau || 37||

tau sAyakau mahArAja dyotamAnau chamUmukhe |
AjaghnAte samAsAdya vajravegau durAsadau || 38||

tau parasparavegAchcha sharAbhyAM cha bhRRishAhatau |
nipetaturmahAvIrau svarathopasthayostadA || 39||

tatastu sArathirj~nAtvA droNaputramachetanam |
apovAha raNAdrAjansarvakShatrasya pashyataH || 40||

tathaiva pANDavaM rAjanvihvalantaM muhurmuhuH |
apovAha rathenAjau sArathiH shatrutApanam || 41||

\hrule

\medskip
                  12
\medskip

dhRRitarAShTra uvAcha||

yathA sa.nshaptakaiH sArdhamarjunasyAbhavadraNaH |
anyeShAM cha madIyAnAM pANDavaistadbravIhi me || 1||

sa~njaya uvAcha||

shRRiNu rAjanyathAvRRittaM sa~NgrAmaM bruvato mama |
vIrANAM shatrubhiH sArdhaM dehapApmapraNAshanam || 2||

pArthaH sa.nshaptakagaNaM pravishyArNavasaMnibham |
vyakShobhayadamitraghno mahAvAta ivArNavam || 3||

shirA.nsyunmathya vIrANAM shitairbhallairdhana~njayaH |
pUrNachandrAbhavaktrANi svakShibhrUdashanAni cha || 4||

santastAra kShitiM kShipraM vinAlairnalinairiva || 4||

suvRRittAnAyatAnpuShTA.nshchandanAgurubhUShitAn |
sAyudhAnsatanutrANAnpa~nchAsyoragasaMnibhAn || 5||

bAhUnkShurairamitrANAM vichakartArjuno raNe || 5||

dhuryAndhuryatarAnsUtAndhvajA.nshchApAni sAyakAn |
pANInaratnInasakRRidbhallaishchichCheda pANDavaH || 6||

dvipAnhayAnrathA.nshchaiva sArohAnarjuno raNe |
sharairanekasAhasrai rAjanninye yamakShayam || 7||

taM pravIraM pratIyAtA nardamAnA ivarShabhAH |
vAshitArthamabhikruddhA hu~NkRRitvA chAbhidudruvuH || 8||

nighnantamabhijaghnuste sharaiH shRRi~NgairivarShabhAH || 8||

tasya teShAM cha tadyuddhamabhavallomaharShaNam |
trailokyavijaye yAdRRigdaityAnAM saha vajriNA || 9||

astrairastrANi sa.nvArya dviShatAM sarvato.arjunaH |
iShubhirbahubhistUrNaM viddhvA prANAnrarAsa saH || 10||

ChinnatriveNuchakrAkShAnhatayodhAshvasArathIn |
vidhvastAyudhatUNIrAnsamunmathitaketanAn || 11||

sa~nChinnayoktrarashmIkAnvitriveNUnvikUbarAn |
vidhvastabandhurayugAnvishastAyudhamaNDalAn || 12||

rathAnvishakalIkurvanmahAbhrANIva mArutaH || 12||

vismApayanprekShaNIyaM dviShAtAM bhayavardhanam |
mahArathasahasrasya samaM karmArjuno.akarot || 13||

siddhadevarShisa~NghAshcha chAraNAshchaiva tuShTuvuH |
devadundubhayo neduH puShpavarShANi chApatan || 14||

keshavArjunayormUrdhni prAha vAkchAsharIriNI || 14||

chandrArkAnilavahnInAM kAntidIptibaladyutIH |
yau sadA bibhraturvIrau tAvimau keshavArjunau || 15||

brahmeshAnAvivAjayyau vIrAvekarathe sthitau |
sarvabhUtavarau vIrau naranArAyaNAvubhau || 16||

ityetanmahadAshcharyaM dRRiShTvA shrutvA cha bhArata |
ashvatthAmA susa.nyattaH kRRiShNAvabhyadravadraNe || 17||

atha pANDavamasyantaM yamakAlAntakA~nsharAn |
seShuNA pANinAhUya hasandrauNirathAbravIt || 18||

yadi mAM manyase vIra prAptamarhamivAtithim |
tataH sarvAtmanAdya tvaM yuddhAtithyaM prayachCha me || 19||

evamAchAryaputreNa samAhUto yuyutsayA |
bahu mene.arjuno.a.atmAnamidaM chAha janArdanam || 20||

sa.nshaptakAshcha me vadhyA drauNirAhvayate cha mAm |
yadatrAnantaraM prAptaM prashAdhi tvaM mahAbhuja || 21||

evamukto.avahatpArthaM kRRiShNo droNAtmajAntikam |
jaitreNa vidhinAhUtaM vAyurindramivAdhvare || 22||

tamAmantryaikamanasA keshavo drauNimabravIt |
ashvatthAmansthiro bhUtvA praharAshu sahasva cha || 23||

nirveShTuM bhartRRipiNDaM hi kAlo.ayamupajIvinAm |
sUkShmo vivAdo viprANAM sthUlau kShAtrau jayAjayau || 24||

yAM na sa~NkShamase mohAddivyAM pArthasya satkriyAm |
tAmAptumichChanyudhyasva sthiro bhUtvAdya pANDavam || 25||

ityukto vAsudevena tathetyuktvA dvijottamaH |
vivyAdha keshavaM ShaShTyA nArAchairarjunaM tribhiH || 26||

tasyArjunaH susa~NkruddhastribhirbhallaiH sharAsanam |
chichChedAthAnyadAdatta drauNirghorataraM dhanuH || 27||

sajyaM kRRitvA nimeShAttadvivyAdhArjunakeshavau |
tribhiH sharairvAsudevaM sahasreNa cha pANDavam || 28||

tataH sharasahasrANi prayutAnyarbudAni cha |
sasRRije drauNirAyastaH sa.nstabhya cha raNe.arjunam || 29||

iShudherdhanuSho jyAyA a~NgulIbhyashcha mAriSha |
bAhvoH karAbhyAmuraso vadanaghrANanetrataH || 30||

karNAbhyAM shiraso.a~Ngebhyo lomavartmabhya eva cha |
rathadhvajebhyashcha sharA niShpeturbrahmavAdinaH || 31||

sharajAlena mahatA viddhvA keshavapANDavau |
nanAda mudito drauNirmahAmeghaughanisvanaH || 32||

tasya nAnadataH shrutvA pANDavo.achyutamabravIt |
pashya mAdhava daurAtmyaM droNaputrasya mAM prati || 33||

vadhaprAptau manyate nau praveshya sharaveshmani |
eSho.asya hanmi sa~NkalpaM shikShayA cha balena cha || 34||

ashvatthAmnaH sharAnastA.nshChittvaikaikaM tridhA tridhA |
vyadhamadbharatashreShTho nIhAramiva mArutaH || 35||

tataH sa.nshaptakAnbhUyaH sAshvasUtarathadvipAn |
dhvajapattigaNAnugrairbANairvivyAdha pANDavaH || 36||

ye ye dadRRishire tatra yadyadrUpaM yathA yathA |
te te tattachCharairvyAptaM menire.a.atmAnameva cha || 37||

te gANDIvapraNuditA nAnArUpAH patatriNaH |
kroshe sAgre sthitAnghnanti dvipA.nshcha puruShAnraNe || 38||

bhallaishChinnAH karAH petuH kariNAM madakarShiNAm |
ChinnA yathA parashubhiH pravRRiddhAH sharadi drumAH || 39||

pashchAttu shailavatpetuste gajAH saha sAdibhiH |
vajrivajrapramathitA yathaivAdrichayAstathA || 40||

gandharvanagarAkArAnvidhivatkalpitAnrathAn |
vinItajavanAnyuktAnAsthitAnyuddhadurmadAn || 41||

sharairvishakalIkurvannamitrAnabhyavIvRRiShat |
ala~NkRRitAnashvasAdInpattI.nshchAhandhana~njayaH || 42||

dhana~njayayugAntArkaH sa.nshaptakamahArNavam |
vyashoShayata duHshoShaM tIvraiH sharagabhastibhiH || 43||

punardrauNimahAshailaM nArAchaiH sUryasaMnibhaiH |
nirbibheda mahAvegaistvaranvajrIva parvatam || 44||

tamAchAryasutaH kruddhaH sAshvayantAramAshugaiH |
yuyutsurnAshakadyoddhuM pArthastAnantarAchChinat || 45||

tataH paramasa~NkruddhaH kANDakoshAnavAsRRijat |
ashvatthAmAbhirUpAya gRRihAnatithaye yathA || 46||

atha sa.nshaptakA.nstyaktvA pANDavo drauNimabhyayAt |
apA~Nkteyamiva tyaktvA dAtA pA~Nkteyamarthinam || 47||

tataH samabhavadyuddhaM shukrA~NgirasavarchasoH |
nakShatramabhito vyomni shukrA~Ngirasayoriva || 48||

santApayantAvanyonyaM dIptaiH sharagabhastibhiH |
lokatrAsakarAvAstAM vimArgasthau grahAviva || 49||

tato.avidhyadbhruvormadhye nArAchenArjuno bhRRisham |
sa tena vibabhau drauNirUrdhvarashmiryathA raviH || 50||

atha kRRiShNau sharashatairashvatthAmnArditau bhRRisham |
sarashmijAlanikarau yugAntArkAvivAsatuH || 51||

tato.arjunaH sarvatodhAramastra mavAsRRijadvAsudevAbhiguptaH |
drauNAyaniM chAbhyahanatpRRiShatkai rvajrAgnivaivasvatadaNDakalpaiH || 52||

sa keshavaM chArjunaM chAtitejA  vivyAdha marmasvatiraudrakarmA |
bANaiH sumuktairatitIvravegai ryairAhato mRRityurapi vyatheta || 53||

drauNeriShUnarjunaH saMnivArya  vyAyachChatastaddviguNaiH supu~NkhaiH |
taM sAshvasUtadhvajamekavIra mAvRRitya sa.nshaptakasainyamArChat || 54||

dhanUMShi bANAniShudhIrdhanurjyAH  pANInbhujAnpANigataM cha shastram |
ChatrANi ketU.nsturagAnathaiShAM  vastrANi mAlyAnyatha bhUShaNAni || 55||

charmANi varmANi manorathA.nshcha  priyANi sarvANi shirA.nsi chaiva |
chichCheda pArtho dviShatAM pramuktai rbANaiH sthitAnAmaparA~NmukhAnAm || 56||

sukalpitAH syandanavAjinAgAH  samAsthitAH kRRitayatnairnRRivIraiH |
pArtheritairbANagaNairnirastA staireva sArdhaM nRRivarairnipetuH || 57||

padmArkapUrNendusamAnanAni  kirITamAlAmukuTotkaTAni |
bhallArdhachandrakShurahi.nsitAni  prapetururvyAM nRRishirA.nsyajasram || 58||

atha dvipairdevapatidvipAbhai rdevAridarpolbaNamanyudarpaiH |
kali~Ngava~NgA~NganiShAdavIrA  jighA.nsavaH pANDavamabhyadhAvan || 59||

teShAM dvipAnAM vichakarta pArtho  varmANi marmANi karAnniyantR^In |
dhvajAH patAkAshcha tataH prapetu rvajrAhatAnIva gireH shirA.nsi || 60||

teShu prarugNeShu gurostanUjaM  bANaiH kirITI navasUryavarNaiH |
prachChAdayAmAsa mahAbhrajAlai rvAyuH samudyuktamivA.nshumantam || 61||

tato.arjuneShUniShubhirnirasya  drauNiH sharairarjunavAsudevau |
prachChAdayitva divi chandrasUryau  nanAda so.ambhoda ivAtapAnte || 62||

tamarjunastA.nshcha punastvadIyA nabhyarditastairavikRRittashastraiH |
bANAndhakAraM sahasaiva kRRitvA  vivyAdha sarvAniShubhiH supu~NkhaiH || 63||

nApyAdadatsa.ndadhannaiva mu~ncha nbANAnraNe.adRRishyata savyasAchI |
hatA.nshcha nAgA.nsturagAnpadAtI nsa.nsyUtadehAndadRRishU rathA.nshcha || 64||

sandhAya nArAchavarAndashAshu  drauNistvarannekamivotsasarja |
teShAM cha pa~nchArjunamabhyavidhya npa~nchAchyutaM nirbibhiduH sumuktAH || 65||

tairAhatau sarvamanuShyamukhyA vasRRikkSharantau dhanadendrakalpau |
samAptavidyena yathAbhibhUtau  hatau svidetau kimu menire.anye || 66||

athArjunaM prAha dashArhanAthaH  pramAdyase kiM jahi yodhametam |
kuryAddhi doShaM samupekShito.asau  kaShTo bhavedvyAdhirivAkriyAvAn || 67||

tatheti choktvAchyutamapramAdI  drauNiM prayatnAdiShubhistatakSha |
ChittvAshvarashmI.nsturagAnavidhya tte taM raNAdUhuratIva dUram || 68||

AvRRitya neyeSha punastu yuddhaM  pArthena sArdhaM matimAnvimRRishya |
jAna~njayaM niyataM vRRiShNivIre  dhana~njaye chA~NgirasAM variShThaH || 69||

pratIpakAye tu raNAdashvatthAmni hRRite hayaiH |
mantrauShadhikriyAdAnairvyAdhau dehAdivAhRRite || 70||

sa.nshaptakAnabhimukhau prayAtau keshavArjunau |
vAtoddhUtapatAkena syandanenaughanAdinA || 71||

\hrule

\medskip
                  13
\medskip

sa~njaya uvAcha||

athottareNa pANDUnAM senAyAM dhvanirutthitaH |
rathanAgAshvapattInAM daNDadhAreNa vadhyatAm || 1||

nivartayitvA tu rathaM keshavo.arjunamabravIt |
vAhayanneva turagAngaruDAnilaraMhasaH || 2||

mAgadho.athApyatikrAnto dviradena pramAthinA |
bhagadattAdanavaraH shikShayA cha balena cha || 3||

enaM hatvA nihantAsi punaH sa.nshaptakAniti |
vAkyAnte prApayatpArthaM daNDadhArAntikaM prati || 4||

sa mAgadhAnAM pravaro.a~Nkushagraho  graheShvasahyo vikacho yathA grahaH |
sapatnasenAM pramamAtha dAruNo  mahIM samagrAM vikacho yathA grahaH || 5||

sukalpitaM dAnavanAgasaMnibhaM  mahAbhrasaMhrAdamamitramardanam |
rathAshvamAta~NgagaNAnsahasrashaH  samAsthito hanti sharairdvipAnapi || 6||

rathAnadhiShThAya savAjisArathI nrathA.nshcha padbhistvarito vyapothayat |
dvipA.nshcha padbhyAM charaNaiH kareNa cha  dvipAsthito hanti sa kAlachakravat || 7||

narA.nshcha kArShNAyasavarmabhUShaNA nnipAtya sAshvAnapi pattibhiH saha |
vyapothayaddantivareNa shuShmiNA  sashabdavatsthUlanaDAnyathA tathA || 8||

athArjuno jyAtalaneminisvane  mRRida~NgabherIbahusha~NkhanAdite |
narAshvamAta~NgasahasranAditai  rathottamenAbhyapataddvipottamam || 9||

tato.arjunaM dvAdashabhiH sharottamai rjanArdanaM ShoDashabhiH samArdayat |
sa daNDadhArasturagA.nstribhistribhi stato nanAda prajahAsa chAsakRRit || 10||

tato.asya pArthaH saguNeShukArmukaM  chakarta bhallairdhvajamapyala~NkRRitam |
punarniyantR^Insaha pAdagoptRRibhi statastu chukrodha girivrajeshvaraH || 11||

tato.arjunaM bhinnakaTena dantinA  ghanAghanenAnilatulyaraMhasA |
atIva chukShobhayiShurjanArdanaM  dhana~njayaM chAbhijaghAna tomaraiH || 12||

athAsya bAhU dvipahastasaMnibhau  shirashcha pUrNendunibhAnanaM tribhiH |
kShuraiH prachichCheda sahaiva pANDava stato dvipaM bANashataiH samArdayat || 13||

sa pArthabANaistapanIyabhUShaNaiH  samAruchatkA~nchanavarmabhRRiddvipaH |
tathA chakAshe nishi parvato yathA  davAgninA prajvalitauShadhidrumaH || 14||

sa vedanArto.ambudanisvano nadaM shchalanbhramanpraskhalito.a.aturo dravan |
papAta rugNaH saniyantRRikastathA  yathA girirvajranipAtachUrNitaH || 15||

himAvadAtena suvarNamAlinA  himAdrikUTapratimena dantinA |
hate raNe bhrAtari daNDa Avraja jjighA.nsurindrAvarajaM dhana~njayam || 16||

sa tomarairarkakaraprabhaistribhi rjanArdanaM pa~nchabhireva chArjunam |
samarpayitvA vinanAda chArdayaM stato.asya bAhU vichakarta pANDavaH || 17||

kShuraprakRRittau subhRRishaM satomarau  chyutA~Ngadau chandanarUShitau bhujau |
gajAtpatantau yugapadvirejatu ryathAdrishRRi~NgAtpatitau mahoragau || 18||

athArdhachandreNa hRRitaM kirITinA  papAta daNDasya shiraH kShitiM dvipAt |
tachChoNitAbhaM nipatadvireje  divAkaro.astAdiva pashchimAM disham || 19||

atha dvipaM shvetanagAgrasaMnibhaM  divAkarA.nshupratimaiH sharottamaiH |
bibheda pArthaH sa papAta nAnada nhimAdrikUTaH kulishAhato yathA || 20||

tato.apare tatpratimA gajottamA  jigIShavaH sa.nyati savyasAchinam |
tathA kRRitAstena yathaiva tau dvipau  tataH prabhagnaM sumahadriporbalam || 21||

gajA rathAshvAH puruShAshcha sa~NghashaH  parasparaghnAH paripeturAhave |
parasparapraskhalitAH samAhatA  bhRRishaM cha tattatkulabhAShiNo hatAH || 22||

athArjunaM sve parivArya sainikAH  pura.ndaraM devagaNA ivAbruvan |
abhaiShma yasmAnmaraNAdiva prajAH  sa vIra diShTyA nihatastvayA ripuH || 23||

na chetparitrAsya imA~njanAnbhayA ddviShadbhirevaM balibhiH prapIDitAn |
tathAbhaviShyaddviShatAM pramodanaM  yathA hateShveShviha no.ariShu tvayA || 24||

itIva bhUyashcha suhRRidbhirIritA  nishamya vAchaH sumanAstato.arjunaH |
yathAnurUpaM pratipUjya taM janaM  jagAma sa.nshaptakasa~NghahA punaH || 25||

\hrule

\medskip
                  14
\medskip

sa~njaya uvAcha||

pratyAgatya punarjiShNurahansa.nshaptakAnbahUn |
vakrAnuvakragamanAda~NgAraka iva grahaH || 1||

pArthabANahatA rAjannarAshvarathaku~njarAH |
vichelurbabhramurneduH peturmamlushcha mAriSha || 2||

dhuryaM dhuryatarAnsUtAnrathA.nshcha parisa~NkShipan |
pANInpANigataM shastraM bAhUnapi shirA.nsi cha || 3||

bhallaiH kShurairardhachandrairvatsadantaishcha pANDavaH |
chichChedAmitravIrANAM samare pratiyudhyatAm || 4||

vAshitArthe yuyutsanto vRRiShabhA vRRiShabhaM yathA |
ApatantyarjunaM shUrAH shatasho.atha sahasrashaH || 5||

teShAM tasya cha tadyuddhamabhavallomaharShaNam |
trailokyavijaye yAdRRigdaityAnAM saha vajriNA || 6||

tamavidhyattribhirbANairdandashUkairivAhibhiH |
ugrAyudhastatastasya shiraH kAyAdapAharat || 7||

te.arjunaM sarvataH kruddhA nAnAshastrairavIvRRiShan |
marudbhiH preShitA meghA himavantamivoShNage || 8||

astrairastrANi sa.nvArya dviShatAM sarvato.arjunaH |
samyagastaiH sharaiH sarvAnsahitAnahanadbahUn || 9||

ChinnatriveNuja~NgheShAnnihatapArShNisArathIn |
sa~nChinnarashmiyoktrAkShAnvyanukarShayugAnrathAn || 10||

vidhvastasarvasaMnAhAnbANaishchakre.arjunastvaran || 10||

te rathAstatra vidhvastAH parArdhyA bhAntyanekashaH |
dhaninAmiva veshmAni hatAnyagnyanilAmbubhiH || 11||

dvipAH sambhinnamarmANo vajrAshanisamaiH sharaiH |
peturgiryagraveshmAni vajravAtAgnibhiryathA || 12||

sArohAsturagAH peturbahavo.arjunatADitAH |
nirjihvAntrAH kShitau kShINA rudhirArdrAH sudurdRRishaH || 13||

narAshvanAgA nArAchaiH sa.nsyUtAH savyasAchinA |
babhramushchaskhaluH peturnedurmamlushcha mAriSha || 14||

aNakaishcha shilAdhautairvajrAshaniviShopamaiH |
sharairnijaghnivAnpArtho mahendra iva dAnavAn || 15||

mahArhavarmAbharaNA nAnArUpAmbarAyudhAH |
sarathAH sadhvajA vIrA hatAH pArthena sherate || 16||

vijitAH puNyakarmANo vishiShTAbhijanashrutAH |
gatAH sharIrairvasudhAmUrjitaiH karmabhirdivam || 17||

athArjunarathaM vIrAstvadIyAH samupAdravan |
nAnAjanapadAdhyakShAH sagaNA jAtamanyavaH || 18||

uhyamAnA rathAshvaiste pattayashcha jighA.nsavaH |
samabhyadhAvannasyanto vividhaM kShipramAyudham || 19||

tadAyudhamahAvarShaM kShiptaM yodhamahAmbudaiH |
vyadhamannishitairbANaiH kShipramarjunamArutaH || 20||

sAshvapattidviparathaM mahAshastraughamaplavam |
sahasA santitIrShantaM pArthaM shastrAstrasetunA || 21||

athAbravIdvAsudevaH pArthaM kiM krIDase.anagha |
sa.nshaptakAnpramathyaitA.nstataH karNavadhe tvara || 22||

tathetyuktvArjunaH kShipraM shiShTAnsa.nshaptakA.nstadA |
AkShipya shastreNa balAddaityAnindra ivAvadhIt || 23||

Adadhatsa.ndadhanneShUndRRiShTaH kaishchidraNe.arjunaH |
vimu~nchanvA sharA~nshIghraM dRRishyate sma hi kairapi || 24||

Ashcharyamiti govindo bruvannashvAnachodayat |
ha.nsA.nsagaurAste senAM ha.nsAH sara ivAvishan || 25||

tataH sa~NgrAmabhUmiM tAM vartamAne janakShaye |
avekShamANo govindaH savyasAchinamabravIt || 26||

eSha pArtha mahAraudro vartate bharatakShayaH |
pRRithivyAM pArthivAnAM vai duryodhanakRRite mahAn || 27||

pashya bhArata chApAni rukmapRRiShThAni dhanvinAm |
mahatAmapaviddhAni kalApAniShudhIstathA || 28||

jAtarUpamayaiH pu~NkhaiH sharA.nshcha nataparvaNaH |
tailadhautA.nshcha nArAchAnnirmuktAniva pannagAn || 29||

hastidantatsarUnkhaDgA~njAtarUpapariShkRRitAn |
AkIrNA.nstomarA.nshchApA.nshchitrAnhemavibhUShitAn || 30||

varmANi chApaviddhAni rukmapRRiShThAni bhArata |
suvarNavikRRitAnprAsA~nshaktIH kanakabhUShitAH || 31||

jAmbUnadamayaiH paTTairbaddhAshcha vipulA gadAH |
jAtarUpamayIshcharShTIH paTTishAnhemabhUShitAn || 32||

daNDaiH kanakachitraishcha vipraviddhAnparashvadhAn |
ayaskushAntAnpatitAnmusalAni gurUNi cha || 33||

shataghnIH pashya chitrAshcha vipulAnparighA.nstathA |
chakrANi chApaviddhAni mudgarA.nshcha bahUnraNe || 34||

nAnAvidhAni shastrANi pragRRihya jayagRRiddhinaH |
jIvanta iva lakShyante gatasattvAstarasvinaH || 35||

gadAvimathitairgAtrairmusalairbhinnamastakAn |
gajavAjirathakShuNNAnpashya yodhAnsahasrashaH || 36||

manuShyagajavAjInAM sharashaktyRRiShTitomaraiH |
nistri.nshaiH paTTishaiH prAsairnakharairlaguDairapi || 37||

sharIrairbahudhA bhinnaiH shoNitaughapariplutaiH |
gatAsubhiramitraghna sa.nvRRitA raNabhUmayaH || 38||

bAhubhishchandanAdigdhaiH sA~NgadaiH shubhabhUShaNaiH |
satalatraiH sakeyUrairbhAti bhArata medinI || 39||

sA~NgulitrairbhujAgraishcha vipraviddhairala~NkRRitaiH |
hastihastopamaishChinnairUrubhishcha tarasvinAm || 40||

baddhachUDAmaNivaraiH shirobhishcha sakuNDalaiH |
nikRRittairvRRiShabhAkShANAM virAjati vasundharA || 41||

kabandhaiH shoNitAdigdhaishChinnagAtrashirodharaiH |
bhUrbhAti bharatashreShTha shAntArchirbhirivAgnibhiH || 42||

rathAnbahuvidhAnbhagnAnhemaki~NkiNinaH shubhAn |
ashvA.nshcha bahudhA pashya shoNitena pariplutAn || 43||

yodhAnAM cha mahAsha~NkhAnpANDurA.nshcha prakIrNakAn |
nirastajihvAnmAta~NgA~nshayAnAnparvatopamAn || 44||

vaijayantIvichitrA.nshcha hatA.nshcha gajayodhinaH |
vAraNAnAM paristomAnsuyuktAmbarakambalAn || 45||

vipATitA vichitrAshcha rUpachitrAH kuthAstathA |
bhinnAshcha bahudhA ghaNTAH patadbhishchUrNitA gajaiH || 46||

vaiDUryamaNidaNDA.nshcha patitAna~NkushAnbhuvi |
baddhAH sAdidhvajAgreShu suvarNavikRRitAH kashAH || 47||

vichitrAnmaNichitrA.nshcha jAtarUpapariShkRRitAn |
ashvAstaraparistomAnrA~NkavAnpatitAnbhuvi || 48||

chUDAmaNInnarendrANAM vichitrAH kA~nchanasrajaH |
ChatrANi chApaviddhAni chAmaravyajanAni cha || 49||

chandranakShatrabhAsaishcha vadanaishchArukuNDalaiH |
kL^iptashmashrubhiratyarthaM vIrANAM samala~NkRRitaiH || 50||

vadanaiH pashya sa~nChannAM mahIM shoNitakardamAm || 50||

sajIvA.nshcha narAnpashya kUjamAnAnsamantataH |
upAsyamAnAnbahubhirnyastashastrairvishAM pate || 51||

j~nAtibhiH sahitaistatra rodamAnairmuhurmuhuH |
vyutkrAntAnaparAnyodhA.nshChAdayitvA tarasvinaH || 52||

punaryuddhAya gachChanti jayagRRiddhAH pramanyavaH || 52||

apare tatra tatraiva paridhAvanti mAninaH |
j~nAtibhiH patitaiH shUrairyAchyamAnAstathodakam || 53||

jalArthaM cha gatAH kechinniShprANA bahavo.arjuna |
saMnivRRittAshcha te shUrAstAndRRiShTvaiva vichetasaH || 54||

jalaM dRRiShTvA pradhAvanti kroshamAnAH parasparam |
jalaM pItvA mRRitAnpashya pibato.anyA.nshcha bhArata || 55||

parityajya priyAnanye bAndhavAnbAndhavapriya |
vyutkrAntAH samadRRishyanta tatra tatra mahAraNe || 56||

pashyAparAnnarashreShTha sa.ndaShTauShThapuTAnpunaH |
bhrukuTIkuTilairvaktraiH prekShamANAnsamantataH || 57||

etattavaivAnurUpaM karmArjuna mahAhave |
divi vA devarAjasya tvayA yatkRRitamAhave || 58||

evaM tAM darshayankRRiShNo yuddhabhUmiM kirITine |
gachChannevAshRRiNochChabdaM duryodhanabale mahat || 59||

sha~NkhadundubhinirghoShAnbherIpaNavamishritAn |
rathAshvagajanAdA.nshcha shastrashabdA.nshcha dAruNAn || 60||

pravishya tadbalaM kRRiShNasturagairvAtavegibhiH |
pANDyenAbhyarditAM senAM tvadIyAM vIkShya dhiShThitaH || 61||

sa hi nAnAvidhairbANairiShvAsapravaro yudhi |
nyahanaddviShatAM vrAtAngatAsUnantako yathA || 62||

gajavAjimanuShyANAM sharIrANi shitaiH sharaiH |
bhittvA praharatAM shreShTho videhAsU.nshchakAra saH || 63||

shatrupravIrairastAni nAnAshastrANi sAyakaiH |
bhittvA tAnahanatpANDyaH shatrU~nshakra ivAsurAn || 64||

\hrule

\medskip
                  15
\medskip

dhRRitarAShTra uvAcha||

proktastvayA pUrvameva pravIro lokavishrutaH |
na tvasya karma sa~NgrAme tvayA sa~njaya kIrtitam || 1||

tasya vistarato brUhi pravIrasyAdya vikramam |
shikShAM prabhAvaM vIryaM cha pramANaM darpameva cha || 2||

sa~njaya uvAcha||

droNabhIShmakRRipadrauNikarNArjunajanArdanAn |
samAptavidyAndhanuShi shreShThAnyAnmanyase yudhi || 3||

tulyatA karNabhIShmAbhyAmAtmano yena dRRishyate |
vAsudevArjunAbhyAM cha nyUnatAM nAtmanIchChati || 4||

sa pANDyo nRRipatishreShThaH sarvashastrabhRRitAM varaH |
karNasyAnIkamavadhItparibhUta ivAntakaH || 5||

tadudIrNarathAshvaM cha pattipravaraku~njaram |
kulAlachakravadbhrAntaM pANDyenAdhiShThitaM balam || 6||

vyashvasUtadhvajarathAnvipraviddhAyudhAnripUn |
samyagastaiH sharaiH pANDyo vAyurmeghAnivAkShipat || 7||

dviradAnprahataprothAnvipatAkadhvajAyudhAn |
sapAdarakShAnavadhIdvajreNArInivArihA || 8||

sashaktiprAsatUNIrAnashvArohAnhayAnapi |
pulindakhashabAhlIkAnniShAdAndhrakata~NgaNAn || 9||

dAkShiNAtyA.nshcha bhojA.nshcha krUrAnsa~NgrAmakarkashAn |
vishastrakavachAnbANaiH kRRitvA pANDyo.akarodvyasUn || 10||

chatura~NgaM balaM bANairnighnantaM pANDyamAhave |
dRRiShTvA drauNirasambhrAntamasambhrAntataro.abhyayAt || 11||

AbhAShya chainaM madhuramabhi nRRityannabhItavat |
prAha praharatAM shreShThaH smitapUrvaM samAhvayan || 12||

rAjankamalapatrAkSha pradhAnAyudhavAhana |
vajrasaMhananaprakhya pradhAnabalapauruSha || 13||

muShTishliShTAyudhAbhyAM cha vyAyatAbhyAM mahaddhanuH |
dorbhyAM visphArayanbhAsi mahAjaladavadbhRRisham || 14||

sharavarShairmahAvegairamitrAnabhivarShataH |
madanyaM nAnupashyAmi prativIraM tavAhave || 15||

rathadviradapattyashvAnekaH pramathase bahUn |
mRRigasa~NghAnivAraNye vibhIrbhImabalo hariH || 16||

mahatA rathaghoSheNa divaM bhUmiM cha nAdayan |
varShAnte sasyahA pItho bhAbhirApUrayanniva || 17||

sa.nspRRishAnaH sharA.nstIkShNA.nstUNAdAshIviShopamAn |
mayaivaikena yudhyasva tryambakeNAndhako yathA || 18||

evamuktastathetyuktvA prahareti cha tADitaH |
karNinA droNatanayaM vivyAdha malayadhvajaH || 19||

marmabhedibhiratyugrairbANairagnishikhopamaiH |
smayannabhyahanaddrauNiH pANDyamAchAryasattamaH || 20||

tato navAparA.nstIkShNAnnArAchAnka~NkavAsasaH |
gatyA dashamyA sa.nyuktAnashvatthAmA vyavAsRRijat || 21||

teShAM pa~nchAchChinatpANDyaH pa~nchabhirnishitaiH sharaiH |
chatvAro.abhyAhananvAhAnAshu te vyasavo.abhavan || 22||

atha droNasutasyeShU.nstA.nshChittvA nishitaiH sharaiH |
dhanurjyAM vitatAM pANDyashchichChedAdityavarchasaH || 23||

vijyaM dhanurathAdhijyaM kRRitvA drauNiramitrahA |
tataH sharasahasrANi preShayAmAsa pANDyataH || 24||

iShusambAdhamAkAshamakaroddisha eva cha || 24||

tatastAnasyataH sarvAndrauNerbANAnmahAtmanaH |
jAnAno.apyakShayAnpANDyo.ashAtayatpuruSharShabhaH || 25||

prahitA.nstAnprayatnena ChittvA drauNeriShUnariH |
chakrarakShau tatastasya prANudannishitaiH sharaiH || 26||

athArerlAghavaM dRRiShTvA maNDalIkRRitakArmukaH |
prAsyaddroNasuto bANAnvRRiShTiM pUShAnujo yathA || 27||

aShTAvaShTagavAnyUhuH shakaTAni yadAyudham |
ahnastadaShTabhAgena drauNishchikShepa mAriSha || 28||

tamantakamiva kruddhamantakAlAntakopamam |
ye ye dadRRishire tatra visa~nj~nAH prAyasho.abhavan || 29||

parjanya iva gharmAnte vRRiShTyA sAdridrumAM mahIm |
AchAryaputrastAM senAM bANavRRiShTyAbhyavIvRRiShat || 30||

drauNiparjanyamuktAM tAM bANavRRiShTiM suduHsahAm |
vAyavyAstreNa sa kShipraM ruddhvA pANDyAnilo.anadat || 31||

tasya nAnadataH ketuM chandanAgurubhUShitam |
malayapratimaM drauNishChittvAshvA.nshchaturo.ahanat || 32||

sUtamekeShuNA hatvA mahAjaladanisvanam |
dhanushChittvArdhachandreNa vyadhamattilasho ratham || 33||

astrairastrANi sa.nvArya ChittvA sarvAyudhAni cha |
prAptamapyahitaM drauNirna jaghAna raNepsayA || 34||

hateshvaro dantivaraH sukalpita stvarAbhisRRiShTaH pratisharmago balI |
tamadhyatiShThanmalayeshvaro mahA nyathAdrishRRi~NgaM harirunnada.nstathA || 35||

sa tomaraM bhAskararashmisaMnibhaM  balAstrasargottamayatnamanyubhiH |
sasarja shIghraM pratipIDayangajaM  guroH sutAyAdripatIshvaro nadan || 36||

maNipratAnottamavajrahATakai rala~NkRRitaM chA.nshukamAlyamauktikaiH |
hato.asyasAvityasakRRinmudA nada nparAbhinaddrauNivarA~NgabhUShaNam || 37||

tadarkachandragrahapAvakatviShaM  bhRRishAbhighAtAtpatitaM vichUrNitam |
mahendravajrAbhihataM mahAvanaM  yathAdrishRRi~NgaM dharaNItale tathA || 38||

tataH prajajvAla pareNa manyunA  padAhato nAgapatiryathA tathA |
samAdadhe chAntakadaNDasaMnibhA niShUnamitrAntakarA.nshchaturdasha || 39||

dvipasya pAdAgrakarAnsa pa~nchabhi rnRRipasya bAhU cha shiro.atha cha tribhiH |
jaghAna ShaDbhiH ShaDRRitUttamatviShaH  sa pANDyarAjAnucharAnmahArathAn || 40||

sudIrghavRRittau varachandanokShitau  suvarNamuktAmaNivajrabhUShitau |
bhujau dharAyAM patitau nRRipasya tau  viveShTatustArkShyahatAvivoragau || 41||

shirashcha tatpUrNashashiprabhAnanaM  saroShatAmrAyatanetramunnasam |
kShitau vibabhrAja patatsakuNDalaM  vishAkhayormadhyagataH shashI yathA || 42||

samAptavidyaM tu guroH sutaM nRRipaH  samAptakarmANamupetya te sutaH |
suhRRidvRRito.atyarthamapUjayanmudA  jite balau viShNumivAmareshvaraH || 43||

\hrule

\medskip
                  16
\medskip

dhRRitarAShTra uvAcha||

pANDye hate kimakarodarjuno yudhi sa~njaya |
ekavIreNa karNena drAviteShu pareShu cha || 1||

samAptavidyo balavAnyukto vIrashcha pANDavaH |
sarvabhUteShvanuj~nAtaH sha~NkareNa mahAtmanA || 2||

tasmAnmahadbhayaM tIvramamitraghnAddhana~njayAt |
sa yattatrAkarotpArthastanmamAchakShva sa~njaya || 3||

sa~njaya uvAcha||

hate pANDye.arjunaM kRRiShNastvarannAha vacho hitam |
pashyAtimAnyaM rAjAnamapayAtA.nshcha pANDavAn || 4||

ashvatthAmnashcha sa~NkalpAddhatAH karNena sRRi~njayAH |
tathAshvanaranAgAnAM kRRitaM cha kadanaM mahat || 5||

ityAchaShTa sudurdharSho vAsudevaH kirITine || 5||

etachChrutvA cha dRRiShTvA cha bhrAturghoraM mahadbhayam |
vAhayAshvAnhRRiShIkesha kShipramityAha pANDavaH || 6||

tataH prAyAddhRRiShIkesho rathenApratiyodhinA |
dAruNashcha punastatra prAdurAsItsamAgamaH || 7||

tataH pravavRRite bhUyaH sa~NgrAmo rAjasattama |
karNasya pANDavAnAM cha yamarAShTravivardhanaH || 8||

dhanUMShi bANAnparighAnasitomarapaTTishAn |
musalAni bhushuNDIshcha shaktiRRiShTiparashvadhAn || 9||

gadAH prAsAnasInkuntAnbhiNDipAlAnmahA~NkushAn |
pragRRihya kShipramApetuH parasparajigIShayA || 10||

bANajyAtalashabdena dyAM dishaH pradisho viyat |
pRRithivIM nemighoSheNa nAdayanto.abhyayuH parAn || 11||

tena shabdena mahatA saMhRRiShTAshchakrurAhavam |
vIrA vIrairmahAghoraM kalahAntaM titIrShavaH || 12||

jyAtalatradhanuHshabdAH ku~njarANAM cha bRRiMhitam |
tADitAnAM cha patatAM ninAdaH sumahAnabhUt || 13||

bANashabdA.nshcha vividhA~nshUrANAmabhigarjatAm |
shrutvA shabdaM bhRRishaM tresurjaghnurmamlushcha bhArata || 14||

teShAM nAnadyatAM chaiva shastravRRiShTiM cha mu~nchatAm |
bahUnAdhirathiH karNaH pramamAtha raNeShubhiH || 15||

pa~ncha pA~nchAlavIrANAM rathAndasha cha pa~ncha cha |
sAshvasUtadhvajAnkarNaH sharairninye yamakShayam || 16||

yodhamukhyA mahAvIryAH pANDUnAM karNamAhave |
shIghrAstrA divamAvRRitya parivavruH samantataH || 17||

tataH karNo dviShatsenAM sharavarShairviloDayan |
vijagAhe.aNDajApUrNAM padminImiva yUthapaH || 18||

dviShanmadhyamavaskandya rAdheyo dhanuruttamam |
vidhunvAnaH shitairbANaiH shirA.nsyunmathya pAtayat || 19||

charmavarmANi sa~nChindya nirvApamiva dehinAm |
viShehurnAsya samparkaM dvitIyasya patatriNaH || 20||

varmadehAsumathanairdhanuShaH prachyutaiH sharaiH |
maurvyA talatrairnyavadhItkashayA vAjino yathA || 21||

pANDusRRi~njayapA~nchAlA~nsharagocharamAnayat |
mamarda karNastarasA siMho mRRigagaNAniva || 22||

tataH pA~nchAlaputrAshcha draupadeyAshcha mAriSha |
yamau cha yuyudhAnashcha sahitAH karNamabhyayuH || 23||

vyAyachChamAnAH subhRRishaM kurupANDavasRRi~njayAH |
priyAnasUnraNe tyaktvA yodhA jagmuH parasparam || 24||

susaMnaddhAH kavachinaH sashirastrANabhUShaNAH |
gadAbhirmusalaishchAnye parighaishcha mahArathAH || 25||

samabhyadhAvanta bhRRishaM devA daNDairivodyataiH |
nadantashchAhvayantashcha pravalgantashcha mAriSha || 26||

tato nijaghnuranyonyaM petushchAhavatADitAH |
vamanto rudhiraM gAtrairvimastiShkekShaNA yudhi || 27||

dantapUrNaiH sarudhirairvaktrairdADimasaMnibhaiH |
jIvanta iva chApyete tasthuH shastropabRRiMhitAH || 28||

parasparaM chApyapare paTTishairasibhistathA |
shaktibhirbhiNDipAlaishcha nakharaprAsatomaraiH || 29||

tatakShushchichChidushchAnye bibhidushchikShipustathA |
sa~nchakartushcha jaghnushcha kruddhA nirbibhidushcha ha || 30||

peturanyonyanihatA vyasavo rudhirokShitAH |
kSharantaH svarasaM raktaM prakRRitAshchandanA iva || 31||

rathai rathA vinihatA hastinashchApi hastibhiH |
narA naravaraiH peturashvAshchAshvaiH sahasrashaH || 32||

dhvajAH shirA.nsi chChatrANi dvipahastA nRRiNAM bhujAH |
kShurairbhallArdhachandraishcha ChinnAH shastrANi tatyajuH || 33||

narA.nshcha nAgA.nshcha rathAnhayAnmamRRidurAhave |
ashvArohairhatAH shUrAshChinnahastAshcha dantinaH || 34||

sapatAkA dhvajAH peturvishIrNA iva parvatAH |
pattibhishcha samAplutya dviradAH syandanAstathA || 35||

prahatA hanyamAnAshcha patitAshchaiva sarvashaH |
ashvArohAH samAsAdya tvaritAH pattibhirhatAH || 36||

sAdibhiH pattisa~NghAshcha nihatA yudhi sherate || 36||

mRRiditAnIva padmAni pramlAnA iva cha srajaH |
hatAnAM vadanAnyAsangAtrANi cha mahAmate || 37||

rUpANyatyarthakAmyAni dviradAshvanRRiNAM nRRipa |
samunnAnIva vastrANi prApurdurdarshatAM param || 38||

\hrule

\medskip
                  17
\medskip

sa~njaya uvAcha||

hastibhistu mahAmAtrAstava putreNa choditAH |
dhRRiShTadyumnaM jighA.nsantaH kruddhAH pArShatamabhyayuH || 1||

prAchyAshcha dAkShiNAtyAshcha pravIrA gajayodhinaH |
a~NgA va~NgAshcha puNDrAshcha mAgadhAstAmraliptakAH || 2||

mekalAH koshalA madrA dashArNA niShadhAstathA |
gajayuddheShu kushalAH kali~NgaiH saha bhArata || 3||

sharatomaranArAchairvRRiShTimanta ivAmbudAH |
siShichuste tataH sarve pA~nchAlAchalamAhave || 4||

tAnsaMmimardiShurnAgAnpArShNya~NguShThA~NkushairbhRRisham |
pothitAnpArShato bANairnArAchaishchAbhyavIvRRiShat || 5||

ekaikaM dashabhiH ShaDbhiraShTAbhirapi bhArata |
dviradAnabhivivyAdha kShiptairgirinibhA~nsharaiH || 6||

prachChAdyamAno dviradairmeghairiva divAkaraH || 6||

paryAsuH pANDupA~nchAlA nadanto nishitAyudhAH |
tAnnAgAnabhivarShanto jyAtantrIsharanAditaiH || 7||

nakulaH sahadevashcha draupadeyAH prabhadrakAH |
sAtyakishcha shikhaNDI cha chekitAnashcha vIryavAn || 8||

te mlechChaiH preShitA nAgA narAnashvAnrathAnapi |
hastairAkShipya mamRRiduH padbhishchApyatimanyavaH || 9||

bibhidushcha viShANAgraiH samAkShipya cha chikShipuH |
viShANalagnaishchApyanye paripeturvibhIShaNAH || 10||

pramukhe vartamAnaM tu dvipaM va~Ngasya sAtyakiH |
nArAchenogravegena bhittvA marmaNyapAtayat || 11||

tasyAvarjitanAgasya dviradAdutpatiShyataH |
nArAchenAbhinadvakShaH so.apatadbhuvi sAtyakeH || 12||

puNDrasyApatato nAgaM chalantamiva parvatam |
sahadevaH prayatnAttairnArAchairvyahanattribhiH || 13||

vipatAkaM viyantAraM vivarmadhvajajIvitam |
taM kRRitvA dviradaM bhUyaH sahadevo.a~NgamabhyagAt || 14||

sahadevaM tu nakulo vArayitvA~NgamArdayat |
nArAchairyamadaNDAbhaistribhirnAgaM shatena cha || 15||

divAkarakaraprakhyAna~NgashchikShepa tomarAn |
nakulAya shatAnyaShTau tridhaikaikaM tu so.achChinat || 16||

tathArdhachandreNa shirastasya chichCheda pANDavaH |
sa papAta hato mlechChastenaiva saha dantinA || 17||

AchAryaputre nihate hastishikShAvishArade |
a~NgAH kruddhA mahAmAtrA nAgairnakulamabhyayuH || 18||

chalatpatAkaiH pramukhairhemakakShyAtanuchChadaiH |
mimardishantastvaritAH pradIptairiva parvataiH || 19||

mekalotkalakAli~NgA niShAdAstAmraliptakAH |
sharatomaravarShANi vimu~nchanto jighA.nsavaH || 20||

taishChAdyamAnaM nakulaM divAkaramivAmbudaiH |
pari petuH susa.nrabdhAH pANDupA~nchAlasomakAH || 21||

tatastadabhavadyuddhaM rathinAM hastibhiH saha |
sRRijatAM sharavarShANi tomarA.nshcha sahasrashaH || 22||

nAgAnAM prasphuTuH kumbhA marmANi vividhAni cha |
dantAshchaivAtividdhAnAM nArAchairbhUShaNAni cha || 23||

teShAmaShTau mahAnAgA.nshchatuHShaShTyA sutejanaiH |
sahadevo jaghAnAshu te petuH saha sAdibhiH || 24||

a~njogatibhirAyamya prayatnAddhanuruttamam |
nArAchairahanannAgAnnakulaH kuranandana || 25||

tataH shaineyapA~nchAlyau draupadeyAH prabhadrakAH |
shikhaNDI cha mahAnAgAnsiShichuH sharavRRiShTibhiH || 26||

te pANDuyodhAmbudharaiH shatrudviradaparvatAH |
bANavarShairhatAH peturvajravarShairivAchalAH || 27||

evaM hatvA tava gajA.nste pANDunaraku~njarAH |
drutaM senAmavaikShanta bhinnakUlAmivApagAm || 28||

te tAM senAmavAlokya pANDuputrasya sainikAH |
vikShobhayitvA cha punaH karNamevAbhidudruvuH || 29||

sahadevaM tataH kruddhaM dahantaM tava vAhinIm |
duHshAsano mahArAja bhrAtA bhrAtaramabhyayAt || 30||

tau sametau mahAyuddhe dRRiShTvA tatra narAdhipAH |
siMhanAdaravA.nshchakrurvAsA.nsyAdudhuvushcha ha || 31||

tato bhArata kruddhena tava putreNa dhanvinA |
pANDuputrastribhirbANairvakShasyabhihato balI || 32||

sahadevastato rAjannArAchena tavAtmajam |
viddhvA vivyAdha saptatyA sArathiM cha tribhistribhiH || 33||

duHshAsanastadA rAja.nshChittvA chApaM mahAhave |
sahadevaM trisaptatyA bAhvorurasi chArdayat || 34||

sahadevastataH kruddhaH khaDgaM gRRihya mahAhave |
vyAvidhyata yudhAM shreShThaH shrImA.nstava sutaM prati || 35||

samArgaNagaNaM chApaM ChittvA tasya mahAnasiH |
nipapAta tato bhUmau chyutaH sarpa ivAmbarAt || 36||

athAnyaddhanurAdAya sahadevaH pratApavAn |
duHshAsanAya chikShepa bANamantakaraM tataH || 37||

tamApatantaM vishikhaM yamadaNDopamatviSham |
khaDgena shitadhAreNa dvidhA chichCheda kauravaH || 38||

tamApatantaM sahasA nistri.nshaM nishitaiH sharaiH |
pAtayAmAsa samare sahadevo hasanniva || 39||

tato bANA.nshchatuHShaShTiM tava putro mahAraNe |
sahadevarathe tUrNaM pAtayAmAsa bhArata || 40||

tA~nsharAnsamare rAjanvegenApatato bahUn |
ekaikaM pa~nchabhirbANaiH sahadevo nyakRRintata || 41||

sa nivArya mahAbANA.nstava putreNa preShitAn |
athAsmai subahUnbANAnmAdrIputraH samAchinot || 42||

tataH kruddho mahArAja sahadevaH pratApavAn |
samAdhatta sharaM ghoraM mRRityukAlAntakopamam || 43||

vikRRiShya balavachchApaM tava putrAya so.asRRijat || 43||

sa taM nirbhidya vegena bhittvA cha kavachaM mahat |
prAvishaddharaNIM rAjanvalmIkamiva pannagaH || 44||

tataH sa mumuhe rAja.nstava putro mahArathaH || 44||

mUDhaM chainaM samAlakShya sArathistvarito ratham |
apovAha bhRRishaM trasto vadhyamAnaM shitaiH sharaiH || 45||

parAjitya raNe taM tu pANDavaH pANDupUrvaja |
duryodhanabalaM hRRiShTaH prAmathadvai samantataH || 46||

pipIlikApuTaM rAjanyathAmRRidnAnnaro ruShA |
tathA sA kauravI senA mRRiditA tena bhArata || 47||

nakulaM rabhasaM yuddhe dArayantaM varUthinIm |
karNo vaikartano rAjanvArayAmAsa vai tadA || 48||

nakulashcha tadA karNaM prahasannidamabravIt |
chirasya bata dRRiShTo.ahaM daivataiH saumyachakShuShA || 49||

yasya me tvaM raNe pApa chakShurviShayamAgataH |
tvaM hi mUlamanarthAnAM vairasya kalahasya cha || 50||

tvaddoShAtkuravaH kShINAH samAsAdya parasparam |
tvAmadya samare hatvA kRRitakRRityo.asmi vijvaraH || 51||

evamuktaH pratyuvAcha nakulaM sUtanandanaH |
sadRRishaM rAjaputrasya dhanvinashcha visheShataH || 52||

praharasva raNe bAla pashyAmastava pauruSham |
karma kRRitvA raNe shUra tataH katthitumarhasi || 53||

anuktvA samare tAta shUrA yudhyanti shaktitaH |
sa yudhyasva mayA shaktyA vineShye darpamadya te || 54||

ityuktvA prAharattUrNaM pANDuputrAya sUtajaH |
vivyAdha chainaM samare trisaptatyA shilImukhaiH || 55||

nakulastu tato viddhaH sUtaputreNa bhArata |
ashItyAshIviShaprakhyaiH sUtaputramavidhyata || 56||

tasya karNo dhanushChittvA svarNapu~NkhaiH shilAshitaiH |
tri.nshatA parameShvAsaH sharaiH pANDavamArdayat || 57||

te tasya kavachaM bhittvA papuH shoNitamAhave |
AshIviShA yathA nAgA bhittvA gAM salilaM papuH || 58||

athAnyaddhanurAdAya hemapRRiShThaM durAsadam |
karNaM vivyAdha vi.nshatyA sArathiM cha tribhiH sharaiH || 59||

tataH kruddho mahArAja nakulaH paravIrahA |
kShurapreNa sutIkShNena karNasya dhanurachChinat || 60||

athainaM ChinnadhanvAnaM sAyakAnAM shataistribhiH |
Ajaghne prahasanvIraH sarvalokamahAratham || 61||

karNamabhyarditaM dRRiShTvA pANDuputreNa mAriSha |
vismayaM paramaM jagmU rathinaH saha daivataiH || 62||

athAnyaddhanurAdAya karNo vaikartanastadA |
nakulaM pa~nchabhirbANairjatrudeshe samArdayat || 63||

uraHsthairatha tairbANairmAdrIputro vyarochata |
svarashmibhirivAdityo bhuvane visRRijanprabhAm || 64||

nakulastu tataH karNaM viddhvA saptabhirAyasaiH |
athAsya dhanuShaH koTiM punashchichCheda mAriSha || 65||

so.anyatkArmukamAdAya samare vegavattaram |
nakulasya tato bANaiH sarvato.avArayaddishaH || 66||

sa~nChAdyamAnaH sahasA karNachApachyutaiH sharaiH |
chichCheda sa sharA.nstUrNaM sharaireva mahArathaH || 67||

tato bANamayaM jAlaM vitataM vyomnyadRRishyata |
khadyotAnAM gaNaireva sampatadbhiryathA nabhaH || 68||

tairvimuktaiH sharashataishChAditaM gaganaM tadA |
shalabhAnAM yathA vrAtaistadvadAsItsamAkulam || 69||

te sharA hemavikRRitAH sampatanto muhurmuhuH |
shreNIkRRitA abhAsanta ha.nsAH shreNIgatA iva || 70||

bANajAlAvRRite vyomni ChAdite cha divAkare |
samasarpattato bhUtaM ki~nchideva vishAM pate || 71||

niruddhe tatra mArge tu sharasa~NghaiH samantataH |
vyarochatAM mahAbhAgau bAlasUryAvivoditau || 72||

karNachApachyutairbANairvadhyamAnAstu somakAH |
avAlIyanta rAjendra vedanArtAH sharArditAH || 73||

nakulasya tathA bANairvadhyamAnA chamUstava |
vyashIryata disho rAjanvAtanunnA ivAmbudAH || 74||

te sene vadhyamAne tu tAbhyAM divyairmahAsharaiH |
sharapAtamapakramya tataH prekShakavatsthite || 75||

protsArite jane tasminkarNapANDavayoH sharaiH |
vivyAdhAte mahAtmAnAvanyonyaM sharavRRiShTibhiH || 76||

nidarshayantau tvastrANi divyAni raNamUrdhani |
ChAdayantau cha sahasA parasparavadhaiShiNau || 77||

nakulena sharA muktAH ka~NkabarhiNavAsasaH |
te tu karNamavachChAdya vyatiShThanta yathA pare || 78||

sharaveshmapraviShTau tau dadRRishAte na kaishchana |
chandrasUryau yathA rAja.nshChAdyamAnau jalAgame || 79||

tataH kruddho raNe karNaH kRRitvA ghorataraM vapuH |
pANDavaM ChAdayAmAsa samantAchCharavRRiShTibhiH || 80||

sa chChAdyamAnaH samare sUtaputreNa pANDavaH |
na chakAra vyathAM rAjanbhAskaro jaladairyathA || 81||

tataH prahasyAdhirathiH sharajAlAni mAriSha |
preShayAmAsa samare shatasho.atha sahasrashaH || 82||

ekachChAyamabhUtsarvaM tasya bANairmahAtmanaH |
abhrachChAyeva sa~njaj~ne sampatadbhiH sharottamaiH || 83||

tataH karNo mahArAja dhanushChittvA mahAtmanaH |
sArathiM pAtayAmAsa rathanIDAddhasanniva || 84||

tathAshvA.nshchaturashchAsya chaturbhirnishitaiH sharaiH |
yamasya sadanaM tUrNaM preShayAmAsa bhArata || 85||

athAsya taM rathaM tUrNaM tilasho vyadhamachCharaiH |
patAkAM chakrarakShau cha dhvajaM khaDgaM cha mAriSha || 86||

shatachandraM tatashcharma sarvopakaraNAni cha || 86||

hatAshvo virathashchaiva vivarmA cha vishAM pate |
avatIrya rathAttUrNaM parighaM gRRihya viShThitaH || 87||

tamudyataM mahAghoraM parighaM tasya sUtajaH |
vyahanatsAyakai rAja~nshatasho.atha sahasrashaH || 88||

vyAyudhaM chainamAlakShya sharaiH saMnataparvabhiH |
ArdayadbahushaH karNo na chainaM samapIDayat || 89||

sa vadhyamAnaH samare kRRitAstreNa balIyasA |
prAdravatsahasA rAjannakulo vyAkulendriyaH || 90||

tamabhidrutya rAdheyaH prahasanvai punaH punaH |
sajyamasya dhanuH kaNThe so.avAsRRijata bhArata || 91||

tataH sa shushubhe rAjankaNThAsaktamahAdhanuH |
pariveShamanuprApto yathA syAdvyomni chandramAH || 92||

yathaiva cha sito meghaH shakrachApena shobhitaH || 92||

tamabravIttadA karNo vyarthaM vyAhRRitavAnasi |
vadedAnIM punarhRRiShTo vadhyaM mAM tvaM punaH punaH || 93||

mA yotsIrgurubhiH sArdhaM balavadbhishcha pANDava |
sadRRishaistAta yudhyasva vrIDAM mA kuru pANDava || 94||

gRRihaM vA gachCha mAdreya yatra vA kRRiShNaphalgunau || 94||

evamuktvA mahArAja vyasarjayata taM tataH |
vadhaprAptaM tu taM rAjannAvadhItsUtanandanaH || 95||

smRRitvA kuntyA vacho rAja.nstata enaM vyasarjayat || 95||

visRRiShTaH pANDavo rAjansUtaputreNa dhanvinA |
vrIDanniva jagAmAtha yudhiShThirarathaM prati || 96||

Aruroha rathaM chApi sUtaputrapratApitaH |
niHshvasanduHkhasantaptaH kumbhe kShipta ivoragaH || 97||

taM visRRijya raNe karNaH pA~nchAlA.nstvarito yayau |
rathenAtipatAkena chandravarNahayena cha || 98||

tatrAkrando mahAnAsItpANDavAnAM vishAM pate |
dRRiShTvA senApatiM yAntaM pA~nchAlAnAM rathavrajAn || 99||

tatrAkaronmahArAja kadanaM sUtanandanaH |
madhyaM gate dinakare chakravatpracharanprabhuH || 100||

bhagnachakrai rathaiH kechichChinnadhvajapatAkibhiH |
sasUtairhatasUtaishcha bhagnAkShaishchaiva mAriSha || 101||

hriyamANAnapashyAma pA~nchAlAnAM rathavrajAn || 101||

tatra tatra cha sambhrAntA vicherurmattaku~njarAH |
davAgninA parItA~NgA yathaiva syurmahAvane || 102||

bhinnakumbhA virudhirAshChinnahastAshcha vAraNAH |
bhinnagAtravarAshchaiva chChinnavAlAshcha mAriSha || 103||

ChinnAbhrANIva sampeturvadhyamAnA mahAtmanA || 103||

apare trAsitA nAgA nArAchashatatomaraiH |
tamevAbhimukhA yAnti shalabhA iva pAvakam || 104||

apare niShTanantaH sma vyadRRishyanta mahAdvipAH |
kSharantaH shoNitaM gAtrairnagA iva jalaplavam || 105||

urashChadairvimuktAshcha vAlabandhaishcha vAjinaH |
rAjataishcha tathA kA.nsyaiH sauvarNaishchaiva bhUShaNaiH || 106||

hInA AstaraNaishchaiva khalInaishcha vivarjitAH |
chAmaraishcha kuthAbhishcha tUNIraiH patitairapi || 107||

nihataiH sAdibhishchaiva shUrairAhavashobhibhiH |
apashyAma raNe tatra bhrAmyamANAnhayottamAn || 108||

prAsaiH khaDgaishcha sa.nsyUtAnRRiShTibhishcha narAdhipa |
hayayodhAnapashyAma ka~nchukoShNIShadhAriNaH || 109||

rathAnhemapariShkArAnsuyuktA~njavanairhayaiH |
bhramamANAnapashyAma hateShu rathiShu drutam || 110||

bhagnAkShakUbarAnkA.nshchichChinnachakrA.nshcha mAriSha |
vipatAkAdhvajA.nshchAnyA~nChinneShAyugabandhurAn || 111||

vihInAnrathinastatra dhAvamAnAnsamantataH |
sUryaputrasharaistrastAnapashyAma vishAM pate || 112||

vishastrA.nshcha tathaivAnyAnsashastrA.nshcha bahUnhatAn |
tAvakA~njAlasa~nChannAnuroghaNTAvibhUShitAn || 113||

nAnAvarNavichitrAbhiH patAkAbhirala~NkRRitAn |
padAtInanvapashyAma dhAvamAnAnsamantataH || 114||

shirA.nsi bAhUnUrU.nshcha ChinnAnanyA.nstathA yudhi |
karNachApachyutairbANairapashyAma vinAkRRitAn || 115||

mahAnvyatikaro raudro yodhAnAmanvadRRishyata |
karNasAyakanunnAnAM hatAnAM nishitaiH sharaiH || 116||

te vadhyamAnAH samare sUtaputreNa sRRi~njayAH |
tamevAbhimukhA yAnti pata~NgA iva pAvakam || 117||

taM dahantamanIkAni tatra tatra mahAratham |
kShatriyA varjayAmAsuryugAntAgnimivolbaNam || 118||

hatasheShAstu ye vIrAH pA~nchAlAnAM mahArathAH |
tAnprabhagnAndrutAnkarNaH pRRiShThato vikira~nsharaiH || 119||

abhyadhAvata tejasvI vishIrNakavachadhvajAn || 119||

tApayAmAsa tAnbANaiH sUtaputro mahArathaH |
madhya.ndinamanuprApto bhUtAnIva tamonudaH || 120||

\hrule

\medskip
                  18
\medskip

sa~njaya uvAcha||

yuyutsuM tava putraM tu prAdravantaM mahadbalam |
ulUko.abhyapatattUrNaM tiShTha tiShTheti chAbravIt || 1||

yuyutsustu tato rAja~nshitadhAreNa patriNA |
ulUkaM tADayAmAsa vajreNendra ivAchalam || 2||

ulUkastu tataH kruddhastava putrasya sa.nyuge |
kShurapreNa dhanushChittvA tADayAmAsa karNinA || 3||

tadapAsya dhanushChinnaM yuyutsurvegavattaram |
anyadAdatta sumahachchApaM sa.nraktalochanaH || 4||

shAkuniM cha tataH ShaShTyA vivyAdha bharatarShabha |
sArathiM tribhirAnarChattaM cha bhUyo vyavidhyata || 5||

ulUkastaM tu vi.nshatyA viddhvA hemavibhUShitaiH |
athAsya samare kruddho dhvajaM chichCheda kA~nchanam || 6||

sa chChinnayaShTiH sumahA~nshIryamANo mahAdhvajaH |
papAta pramukhe rAjanyuyutsoH kA~nchanojjvalaH || 7||

dhvajamunmathitaM dRRiShTvA yuyutsuH krodhamUrChitaH |
ulUkaM pa~nchabhirbANairAjaghAna stanAntare || 8||

ulUkastasya bhallena tailadhautena mAriSha |
shirashchichCheda sahasA yanturbharatasattama || 9||

jaghAna chaturo.ashvA.nshcha taM cha vivyAdha pa~nchabhiH |
so.atividdho balavatA pratyapAyAdrathAntaram || 10||

taM nirjitya raNe rAjannulUkastvarito yayau |
pA~nchAlAnsRRi~njayA.nshchaiva vinighnannishitaiH sharaiH || 11||

shatAnIkaM mahArAja shrutakarmA sutastava |
vyashvasUtarathaM chakre nimeShArdhAdasambhramam || 12||

hatAshve tu rathe tiShTha~nshatAnIko mahAbalaH |
gadAM chikShepa sa~Nkruddhastava putrasya mAriSha || 13||

sA kRRitvA syandanaM bhasma hayA.nshchaiva sasArathIn |
papAta dharaNIM tUrNaM dArayantIva bhArata || 14||

tAvubhau virathau vIrau kurUNAM kIrtivardhanau |
apAkrametAM yuddhArtau prekShamANau parasparam || 15||

putrastu tava sambhrAnto vivitso rathamAvishat |
shatAnIko.api tvaritaH prativindhyarathaM gataH || 16||

sutasomastu shakuniM vivyAdha nishitaiH sharaiH |
nAkampayata sa.nrabdho vAryogha iva parvatam || 17||

sutasomastu taM dRRiShTvA pituratyantavairiNam |
sharairanekasAhasraishChAdayAmAsa bhArata || 18||

tA~nsharA~nshakunistUrNaM chichChedAnyaiH patatribhiH |
laghvastrashchitrayodhI cha jitakAshI cha sa.nyuge || 19||

nivArya samare chApi sharA.nstAnnishitaiH sharaiH |
AjaghAna susa~NkruddhaH sutasomaM tribhiH sharaiH || 20||

tasyAshvAnketanaM sUtaM tilasho vyadhamachCharaiH |
syAlastava mahAvIryastataste chukrushurjanAH || 21||

hatAshvo virathashchaiva ChinnadhanvA cha mAriSha |
dhanvI dhanurvaraM gRRihya rathAdbhUmAvatiShThata || 22||

vyasRRijatsAyakA.nshchaiva svarNapu~NkhA~nshilAshitAn || 22||

ChAdayAmAsuratha te tava syAlasya taM ratham |
pata~NgAnAmiva vrAtAH sharavrAtA mahAratham || 23||

rathopasthAnsamIkShyApi vivyathe naiva saubalaH |
pramRRidna.nshcha sharA.nstA.nstA~nsharavrAtairmahAyashAH || 24||

tatrAtuShyanta yodhAshcha siddhAshchApi divi sthitAH |
sutasomasya tatkarma dRRiShTvAshraddheyamadbhutam || 25||

rathasthaM nRRipatiM taM tu padAtiH sannayodhayat || 25||

tasya tIkShNairmahAvegairbhallaiH saMnataparvabhiH |
vyahanatkArmukaM rAjA tUNIraM chaiva sarvashaH || 26||

sa chChinnadhanvA samare khaDgamudyamya nAnadan |
vaiDUryotpalavarNAbhaM hastidantamayatsarum || 27||

bhrAmyamANaM tatastaM tu vimalAmbbaravarchasam |
kAlopamaM tato mene sutasomasya dhImataH || 28||

so.acharatsahasA khaDgI maNDalAni sahasrashaH |
chaturvi.nshanmahArAja shikShAbalasamanvitaH || 29||

saubalastu tatastasya sharA.nshchikShepa vIryavAn |
tAnApatata evAshu chichCheda paramAsinA || 30||

tataH kruddho mahArAja saubalaH paravIrahA |
prAhiNotsutasomasya sharAnAshIviShopamAn || 31||

chichCheda tA.nshcha khaDgena shikShayA cha balena cha |
darshaya.NllAghavaM yuddhe tArkShyavIryasamadyutiH || 32||

tasya sa~ncharato rAjanmaNDalAvartane tadA |
kShurapreNa sutIkShNena khaDgaM chichCheda suprabham || 33||

sa chChinnaH sahasA bhUmau nipapAta mahAnasiH |
avashasya sthitaM haste taM khaDgaM satsaruM tadA || 34||

ChinnamAj~nAya nistri.nshamavaplutya padAni ShaT |
prAvidhyata tataH sheShaM sutasomo mahArathaH || 35||

sa chChittvA saguNaM chApaM raNe tasya mahAtmanaH |
papAta dharaNIM tUrNaM svarNavajravibhUShitaH || 36||

sutasomastato.agachChachChrutakIrtermahAratham || 36||

saubalo.api dhanurgRRihya ghoramanyatsuduHsaham |
abhyayAtpANDavAnIkaM nighna~nshatrugaNAnbahUn || 37||

tatra nAdo mahAnAsItpANDavAnAM vishAM pate |
saubalaM samare dRRiShTvA vicharantamabhItavat || 38||

tAnyanIkAni dRRiptAni shastravanti mahAnti cha |
drAvyamANAnyadRRishyanta saubalena mahAtmanA || 39||

yathA daityachamUM rAjandevarAjo mamarda ha |
tathaiva pANDavIM senAM saubaleyo vyanAshayat || 40||

dhRRiShTadyumnaM kRRipo rAjanvArayAmAsa sa.nyuge |
yathA dRRiptaM vane nAgaM sharabho vArayedyudhi || 41||

niruddhaH pArShatastena gautamena balIyasA |
padAtpadaM vichalituM nAshaknottatra bhArata || 42||

gautamasya vapurdRRiShTvA dhRRiShTadyumnarathaM prati |
vitresuH sarvabhUtAni kShayaM prAptaM cha menire || 43||

tatrAvochanvimanaso rathinaH sAdinastathA |
droNasya nidhane nUnaM sa~Nkruddho dvipadAM varaH || 44||

shAradvato mahAtejA divyAstravidudAradhIH |
api svasti bhavedadya dhRRiShTadyumnasya gautamAt || 45||

apIyaM vAhinI kRRitsnA muchyeta mahato bhayAt |
apyayaM brAhmaNaH sarvAnna no hanyAtsamAgatAn || 46||

yAdRRishaM dRRishyate rUpamantakapratimaM bhRRisham |
gamiShyatyadya padavIM bhAradvAjasya sa.nyuge || 47||

AchAryaH kShiprahastashcha vijayI cha sadA yudhi |
astravAnvIryasampannaH krodhena cha samanvitaH || 48||

pArShatashcha bhRRishaM yuddhe vimukho.adyApi lakShyate |
ityevaM vividhA vAchastAvakAnAM paraiH saha || 49||

viniHshvasya tataH kruddhaH kRRipaH shAradvato nRRipa |
pArShataM ChAdayAmAsa nishcheShTaM sarvamarmasu || 50||

sa vadhyamAnaH samare gautamena mahAtmanA |
kartavyaM na prajAnAti mohitaH paramAhave || 51||

tamabravIttato yantA kachchitkShemaM nu pArShata |
IdRRishaM vyasanaM yuddhe na te dRRiShTaM kadAchana || 52||

daivayogAttu te bANA nAtaranmarmabhedinaH |
preShitA dvijamukhyena marmANyuddishya sarvashaH || 53||

vyAvartaye tatra rathaM nadIvegamivArNavAt |
avadhyaM brAhmaNaM manye yena te vikramo hataH || 54||

dhRRiShTadyumnastato rAja~nshanakairabravIdvachaH |
muhyate me manastAta gAtre svedashcha jAyate || 55||

vepathuM cha sharIre me romaharShaM cha pashya vai |
varjayanbrAhmaNaM yuddhe shanairyAhi yato.achyutaH || 56||

arjunaM bhImasenaM vA samare prApya sArathe |
kShemamadya bhavedyantariti me naiShThikI matiH || 57||

tataH prAyAnmahArAja sArathistvarayanhayAn |
yato bhImo maheShvAso yuyudhe tava sainikaiH || 58||

pradrutaM tu rathaM dRRiShTvA dhRRiShTadyumnasya mAriSha |
kira~nsharashatAnyeva gautamo.anuyayau tadA || 59||

sha~NkhaM cha pUrayAmAsa muhurmuhurari.ndamaH |
pArShataM prAdravadyantaM mahendra iva shambaram || 60||

shikhaNDinaM tu samare bhIShmamRRityuM durAsadam |
hArdikyo vArayAmAsa smayanniva muhurmuhuH || 61||

shikhaNDI cha samAsAdya hRRidikAnAM mahAratham |
pa~nchabhirnishitairbhallairjatrudeshe samArdayat || 62||

kRRitavarmA tu sa~Nkruddho bhittvA ShaShTibhirAshugaiH |
dhanurekena chichCheda hasanrAjanmahArathaH || 63||

athAnyaddhanurAdAya drupadasyAtmajo balI |
tiShTha tiShTheti sa~Nkruddho hArdikyaM pratyabhAShata || 64||

tato.asya navatiM bANAnrukmapu~NkhAnsutejanAn |
preShayAmAsa rAjendra te.asyAbhrashyanta varmaNaH || 65||

vitathA.nstAnsamAlakShya patitA.nshcha mahItale |
kShurapreNa sutIkShNena kArmukaM chichChide balI || 66||

athainaM ChinnadhanvAnaM bhagnashRRi~NgamivarShabham |
ashItyA mArgaNaiH kruddho bAhvorurasi chArdayat || 67||

kRRitavarmA tu sa~Nkruddho mArgaNaiH kRRitavikShataH |
dhanuranyatsamAdAya samArgaNagaNaM prabho || 68||

shikhaNDinaM bANavaraiH skandhadeshe.abhyatADayat || 68||

skandhadeshe sthitairbANaiH shikhaNDI cha rarAja ha |
shAkhApratAnairvimalaiH sumahAnsa yathA drumaH || 69||

tAvanyonyaM bhRRishaM viddhvA rudhireNa samukShitau |
anyonyashRRi~NgAbhihatau rejaturvRRiShabhAviva || 70||

anyonyasya vadhe yatnaM kurvANau tau mahArathau |
rathAbhyAM cheratustatra maNDalAni sahasrashaH || 71||

kRRitavarmA mahArAja pArShataM nishitaiH sharaiH |
raNe vivyAdha saptatyA svarNapu~NkhaiH shilAshitaiH || 72||

tato.asya samare bANaM bhojaH praharatAM varaH |
jIvitAntakaraM ghoraM vyasRRijattvarayAnvitaH || 73||

sa tenAbhihato rAjanmUrChAmAshu samAvishat |
dhvajayaShTiM cha sahasA shishriye kashmalAvRRitaH || 74||

apovAha raNAttaM tu sArathI rathinAM varam |
hArdikyasharasantaptaM niHshvasantaM punaH punaH || 75||

parAjite tataH shUre drupadasya sute prabho |
prAdravatpANDavI senA vadhyamAnA samantataH || 76||

\hrule

\medskip
                  19
\medskip

sa~njaya uvAcha||

shvetAshvo.api mahArAja vyadhamattAvakaM balam |
yathA vAyuH samAsAdya tUlarAshiM samantataH || 1||

pratyudyayustrigartAstaM shibayaH kauravaiH saha |
shAlvAH sa.nshaptakAshchaiva nArAyaNabalaM cha yat || 2||

satyasenaH satyakIrtirmitradevaH shruta~njayaH |
saushrutishchitrasenashcha mitravarmA cha bhArata || 3||

trigartarAjaH samare bhrAtRRibhiH parivAritaH |
putraishchaiva maheShvAsairnAnAshastradharairyudhi || 4||

te sRRijantaH sharavrAtAnkiranto.arjunamAhave |
abhyadravanta samare vAryoghA iva sAgaram || 5||

te tvarjunaM samAsAdya yodhAH shatasahasrashaH |
agachChanvilayaM sarve tArkShyaM dRRiShTveva pannagAH || 6||

te vadhyamAnAH samare nAjahuH pANDavaM tadA |
dahyamAnA yathA rAja~nshalabhA iva pAvakam || 7||

satyasenastribhirbANairvivyAdha yudhi pANDavam |
mitradevastriShaShTyA cha chandradevashcha saptabhiH || 8||

mitravarmA trisaptatyA saushrutishchApi pa~nchabhiH |
shatru~njayashcha vi.nshatyA susharmA navabhiH sharaiH || 9||

shatru~njayaM cha rAjAnaM hatvA tatra shilAshitaiH |
saushruteH sashirastrANaM shiraH kAyAdapAharat || 10||

tvaritashchandradevaM cha sharairninye yamakShayam || 10||

athetarAnmahArAja yatamAnAnmahArathAn |
pa~nchabhiH pa~nchabhirbANairekaikaM pratyavArayat || 11||

satyasenastu sa~NkruddhastomaraM vyasRRijanmahat |
samuddishya raNe kRRiShNaM siMhanAdaM nanAda cha || 12||

sa nirbhidya bhujaM savyaM mAdhavasya mahAtmanaH |
ayasmayo mahAchaNDo jagAma dharaNIM tadA || 13||

mAdhavasya tu viddhasya tomareNa mahAraNe |
pratodaH prApataddhastAdrashmayashcha vishAM pate || 14||

sa pratodaM punargRRihya rashmI.nshchaiva mahAyashAH |
vAhayAmAsa tAnashvAnsatyasenarathaM prati || 15||

viShvaksenaM tu nirbhinnaM prekShya pArtho dhana~njayaH |
satyasenaM sharaistIkShNairdArayitvA mahAbalaH || 16||

tataH sunishitairbANai rAj~nastasya mahachChiraH |
kuNDalopachitaM kAyAchchakarta pRRitanAntare || 17||

taM nihatya shitairbANairmitravarmANamAkShipat |
vatsadantena tIkShNena sArathiM chAsya mAriSha || 18||

tataH sharashatairbhUyaH sa.nshaptakagaNAnvashI |
pAtayAmAsa sa~NkruddhaH shatasho.atha sahasrashaH || 19||

tato rajatapu~Nkhena rAj~naH shIrShaM mahAtmanaH |
mitradevasya chichCheda kShurapreNa mahAyashAH || 20||

susharmANaM cha sa~Nkruddho jatrudeshe samArdayat || 20||

tataH sa.nshaptakAH sarve parivArya dhana~njayam |
shastraughairmamRRiduH kruddhA nAdayanto disho dasha || 21||

abhyarditastu tairjiShNuH shakratulyaparAkramaH |
aindramastramameyAtmA prAdushchakre mahArathaH || 22||

tataH sharasahasrANi prAdurAsanvishAM pate || 22||

dhvajAnAM ChidyamAnAnAM kArmukANAM cha sa.nyuge |
rathAnAM sapatAkAnAM tUNIrANAM sharaiH saha || 23||

akShANAmatha yoktrANAM chakrANAM rashmibhiH saha |
kUbarANAM varUthAnAM pRRiShatkAnAM cha sa.nyuge || 24||

ashmanAM patatAM chaiva prAsAnAmRRiShTibhiH saha |
gadAnAM parighANAM cha shaktInAM tomaraiH saha || 25||

shataghnInAM sachakrANAM bhujAnAmUrubhiH saha |
kaNThasUtrA~NgadAnAM cha keyUrANAM cha mAriSha || 26||

hArANAmatha niShkANAM tanutrANAM cha bhArata |
ChatrANAM vyajanAnAM cha shirasAM mukuTaiH saha || 27||

ashrUyata mahA~nshabdastatra tatra vishAM pate || 27||

sakuNDalAni svakShINi pUrNachandranibhAni cha |
shirA.nsyurvyAmadRRishyanta tArAgaNa ivAmbare || 28||

susragvINi suvAsA.nsi chandanenokShitAni cha |
sharIrANi vyadRRishyanta hatAnAM cha mahItale || 29||

gandharvanagarAkAraM ghoramAyodhanaM tadA || 29||

nihatai rAjaputraishcha kShatriyaishcha mahAbalaiH |
hastibhiH patitaishchaiva turagaishchAbhavanmahI || 30||

agamyamArgA samare vishIrNairiva parvataiH || 30||

nAsIchchakrapathashchaiva pANDavasya mahAtmanaH |
nighnataH shAtravAnbhallairhastyashvaM chAmitaM mahat || 31||

A tumbAdavasIdanti rathachakrANi mAriSha |
raNe vicharatastasya tasmi.Nllohitakardame || 32||

sIdamAnAni chakrANi samUhusturagA bhRRisham |
shrameNa mahatA yuktA manomArutaraMhasaH || 33||

vadhyamAnaM tu tatsainyaM pANDuputreNa dhanvinA |
prAyasho vimukhaM sarvaM nAvatiShThata sa.nyuge || 34||

tA~njitvA samare jiShNuH sa.nshaptakagaNAnbahUn |
rarAja sa mahArAja vidhUmo.agniriva jvalan || 35||

yudhiShThiraM mahArAja visRRijantaM sharAnbahUn |
svayaM duryodhano rAjA pratyagRRihNAdabhItavat || 36||

tamApatantaM sahasA tava putraM mahAbalam |
dharmarAjo drutaM viddhvA tiShTha tiShTheti chAbravIt || 37||

sA cha taM prativivyAdha navabhirnishitaiH sharaiH |
sArathiM chAsya bhallena bhRRishaM kruddho.abhyatADayat || 38||

tato yudhiShThiro rAjA hemapu~NkhA~nshilImukhAn |
duryodhanAya chikShepa trayodasha shilAshitAn || 39||

chaturbhishchaturo vAhA.nstasya hatvA mahArathaH |
pa~nchamena shiraH kAyAtsArathestu samAkShipat || 40||

ShaShThena cha dhvajaM rAj~naH saptamena cha kArmukam |
aShTamena tathA khaDgaM pAtayAmAsa bhUtale || 41||

pa~nchabhirnRRipatiM chApi dharmarAjo.ardayadbhRRisham || 41||

hatAshvAttu rathAttasmAdavaplutya sutastava |
uttamaM vyasanaM prApto bhUmAveva vyatiShThata || 42||

taM tu kRRichChragataM dRRiShTvA karNadrauNikRRipAdayaH |
abhyavartanta sahitAH parIpsanto narAdhipam || 43||

atha pANDusutAH sarve parivArya yudhiShThiram |
abhyayuH samare rAja.nstato yuddhamavartata || 44||

atha tUryasahasrANi prAvAdyanta mahAmRRidhe |
kShveDAH kilakilAshabdAH prAdurAsanmahIpate || 45||

yadabhyagachChansamare pA~nchAlAH kauravaiH saha || 45||

narA naraiH samAjagmurvAraNA varavAraNaiH |
rathAshcha rathibhiH sArdhaM hayAshcha hayasAdibhiH || 46||

dva.ndvAnyAsanmahArAja prekShaNIyAni sa.nyuge |
vismApanAnyachintyAni shastravantyuttamAni cha || 47||

ayudhyanta mahAvegAH parasparavadhaiShiNaH |
anyonyaM samare jaghnuryodhavratamanuShThitAH || 48||

na hi te samaraM chakruH pRRiShThato vai katha~nchana || 48||

muhUrtameva tadyuddhamAsInmadhuradarshanam |
tata unmattavadrAjannirmaryAdamavartata || 49||

rathI nAgaM samAsAdya vicharanraNamUrdhani |
preShayAmAsa kAlAya sharaiH saMnataparvabhiH || 50||

nAgA hayAnsamAsAdya vikShipanto bahUnatha |
drAvayAmAsuratyugrAstatra tatra tadA tadA || 51||

vidrAvya cha bahUnashvAnnAgA rAjanbalotkaTAH |
viShANaishchApare jaghnurmamRRidushchApare bhRRisham || 52||

sAshvArohA.nshcha turagAnviShANairbibhidU raNe |
aparA.nshchikShipurvegAtpragRRihyAtibalAstathA || 53||

pAdAtairAhatA nAgA vivareShu samantataH |
chakrurArtasvaraM ghoraM vyadravanta disho dasha || 54||

padAtInAM tu sahasA pradrutAnAM mahAmRRidhe |
utsRRijyAbharaNaM tUrNamavaplutya raNAjire || 55||

nimittaM manyamAnAstu pariNamya mahAgajAH |
jagRRihurbibhidushchaiva chitrANyAbharaNAni cha || 56||

pratimAneShu kumbheShu dantaveShTeShu chApare |
nigRRihItA bhRRishaM nAgAH prAsatomarashaktibhiH || 57||

nigRRihya cha gadAH kechitpArshvasthairbhRRishadAruNaiH |
rathAshvasAdibhistatra sambhinnA nyapatanbhuvi || 58||

sarathaM sAdinaM tatra apare tu mahAgajAH |
bhUmAvamRRidnanvegena savarmANaM patAkinam || 59||

rathaM nAgAH samAsAdya dhuri gRRihya cha mAriSha |
vyAkShipansahasA tatra ghorarUpe mahAmRRidhe || 60||

nArAchairnihatashchApi nipapAta mahAgajaH |
parvatasyeva shikharaM vajrabhagnaM mahItale || 61||

yodhA yodhAnsamAsAdya muShTibhirvyahananyudhi |
kesheShvanyonyamAkShipya chichChidurbibhiduH saha || 62||

udyamya cha bhujAvanyo nikShipya cha mahItale |
padA choraH samAkramya sphurato vyahanachChiraH || 63||

mRRitamanyo mahArAja padbhyAM tADitavA.nstadA |
jIvatashcha tathaivAnyaH shastraM kAye nyamajjayat || 64||

muShTiyuddhaM mahachchAsIdyodhAnAM tatra bhArata |
tathA keshagrahashchogro bAhuyuddhaM cha kevalam || 65||

samAsaktasya chAnyena avij~nAtastathAparaH |
jahAra samare prANAnnAnAshastrairanekadhA || 66||

sa.nsakteShu cha yodheShu vartamAne cha sa~Nkule |
kabandhAnyutthitAni sma shatasho.atha sahasrashaH || 67||

lohitaiH sichyamAnAni shastrANi kavachAni cha |
mahAra~NgAnuraktAni vastrANIva chakAshire || 68||

evametanmahAyuddhaM dAruNaM bhRRishasa~Nkulam |
unmattara~NgapratimaM shabdenApUrayajjagat || 69||

naiva sve na pare rAjanvij~nAyante sharAturAH |
yoddhavyamiti yudhyante rAjAno jayagRRiddhinaH || 70||

svAnsve jaghnurmahArAja parA.nshchaiva samAgatAn |
ubhayoH senayorvIrairvyAkulaM samapadyata || 71||

rathairbhagnairmahArAja vAraNaishcha nipAtitaiH |
hayaishcha patitaistatra naraishcha vinipAtitaiH || 72||

agamyarUpA pRRithivI mA.nsashoNitakardamA |
kShaNenAsInmahArAja kShatajaughapravartinI || 73||

pA~nchAlAnavadhItkarNastrigartA.nshcha dhana~njayaH |
bhImasenaH kurUnrAjanhastyanIkaM cha sarvashaH || 74||

evameSha kShayo vRRittaH kurupANDavasenayoH |
aparAhNe mahArAja kA~NkShantyorvipulaM jayam || 75||

\hrule

\medskip
                  20
\medskip

dhRRitarAShTra uvAcha||

atitIvrANi duHkhAni duHsahAni bahUni cha |
tavAhaM sa~njayAshrauShaM putrANAM mama sa~NkShayam || 1||

tathA tu me kathayase yathA yuddhaM tu vartate |
na santi sUta kauravyA iti me naiShThikI matiH || 2||

duryodhanastu virathaH kRRitastatra mahAraNe |
dharmaputraH kathaM chakre tasminvA nRRipatiH katham || 3||

aparAhNe kathaM yuddhamabhavallomaharShaNam |
tanmamAchakShva tattvena kushalo hyasi sa~njaya || 4||

sa~njaya uvAcha||

sa.nsakteShu cha sainyeShu yudhyamAneShu bhAgashaH |
rathamanyaM samAsthAya putrastava vishAM pate || 5||

krodhena mahatAviShTaH saviSho bhujago yathA |
duryodhanastu dRRiShTvA vai dharmarAjaM yudhiShThiram || 6||

uvAcha sUta tvaritaM yAhi yAhIti bhArata || 6||

atra mAM prApaya kShipraM sArathe yatra pANDavaH |
dhriyamANena ChatreNa rAjA rAjati da.nshitaH || 7||

sa sUtashchodito rAj~nA rAj~naH syandanamuttamam |
yudhiShThirasyAbhimukhaM preShayAmAsa sa.nyuge || 8||

tato yudhiShThiraH kruddhaH pramatta iva sadgavaH |
sArathiM chodayAmAsa yAhi yatra suyodhanaH || 9||

tau samAjagmaturvIrau bhrAtarau rathasattamau |
sametya cha mahAvIryau saMnaddhau yuddhadurmadau || 10||

tatakShaturmaheShvAsau sharairanyonyamAhave || 10||

tato duryodhano rAjA dharmashIlasya mAriSha |
shilAshitena bhallena dhanushchichCheda sa.nyuge || 11||

taM nAmRRiShyata sa~Nkruddho vyavasAyaM yudhiShThiraH || 11||

apavidhya dhanushChinnaM krodhasa.nraktalochanaH |
anyatkArmukamAdAya dharmaputrashchamUmukhe || 12||

duryodhanasya chichCheda dhvajaM kArmukameva cha |
athAnyaddhanurAdAya pratyavidhyata pANDavam || 13||

tAvanyonyaM susa.nrabdhau sharavarShANyamu~nchatAm |
siMhAviva susa~Nkruddhau parasparajigIShayA || 14||

anyonyaM jaghnatushchaiva nardamAnau vRRiShAviva |
anyonyaM prekShamANau cha cheratustau mahArathau || 15||

tataH pUrNAyatotsRRiShTairanyonyaM sukRRitavraNau |
virejaturmahArAja puShpitAviva ki.nshukau || 16||

tato rAjanpratibhayAnsiMhanAdAnmuhurmuhuH |
talayoshcha tathA shabdAndhanuShoshcha mahAhave || 17||

sha~NkhashabdaravA.nshchaiva chakratustau rathottamau |
anyonyaM cha mahArAja pIDayAM chakraturbhRRisham || 18||

tato yudhiShThiro rAjA tava putraM tribhiH sharaiH |
AjaghAnorasi kruddho vajravego durAsadaH || 19||

prativivyAdha taM tUrNaM tava putro mahIpatim |
pa~nchabhirnishitairbANairhemapu~NkhaiH shilAshitaiH || 20||

tato duryodhano rAjA shaktiM chikShepa bhArata |
sarvapArashavIM tIkShNAM maholkApratimAM tadA || 21||

tAmApatantIM sahasA dharmarAjaH shilAshitaiH |
tribhishchichCheda sahasA taM cha vivyAdha saptabhiH || 22||

nipapAta tataH sAtha hemadaNDA mahAghanA |
nipatantI maholkeva vyarAjachChikhisaMnibhA || 23||

shaktiM vinihatAM dRRiShTvA putrastava vishAM pate |
navabhirnishitairbhallairnijaghAna yudhiShThiram || 24||

so.atividdho balavatAmagraNIH shatrutApanaH |
duryodhanaM samuddishya bANaM jagrAha satvaraH || 25||

samAdhatta cha taM bANaM dhanuShyugraM mahAbalaH |
chikShepa cha tato rAjA rAj~naH kruddhaH parAkramI || 26||

sa tu bANaH samAsAdya tava putraM mahAratham |
vyamohayata rAjAnaM dharaNIM cha jagAma ha || 27||

tato duryodhanaH kruddho gadAmudyamya vegitaH |
vidhitsuH kalahasyAntamabhidudrAva pANDavam || 28||

tamAlakShyodyatagadaM daNDahastamivAntakam |
dharmarAjo mahAshaktiM prAhiNottava sUnave || 29||

dIpyamAnAM mahAvegAM maholkAM jvalitAmiva || 29||

rathasthaH sa tayA viddho varma bhittvA mahAhave |
bhRRishaM sa.nvignahRRidayaH papAta cha mumoha cha || 30||

tatastvaritamAgatya kRRitavarmA tavAtmajam |
pratyapadyata rAjAnaM magnaM vai vyasanArNave || 31||

bhImo.api mahatIM gRRihya gadAM hemapariShkRRitAm |
abhidudrAva vegena kRRitavarmANamAhave || 32||

evaM tadabhavadyuddhaM tvadIyAnAM paraiH saha || 32||

\hrule

\medskip
                  21
\medskip

sa~njaya uvAcha||

tataH karNaM puraskRRitya tvadIyA yuddhadurmadAH |
punarAvRRitya sa~NgrAmaM chakrurdevAsuropamam || 1||

dviradarathanarAshvasha~NkhashabdaiH  parihRRiShitA vividhaishcha shastrapAtaiH |
dviradarathapadAtisArthavAhAH  paripatitAbhimukhAH prajahrire te || 2||

sharaparashuvarAsipaTTishai riShubhiranekavidhaishcha sAditAH |
dviradarathahayA mahAhave  varapuruShaiH puruShAshcha vAhanaiH || 3||

kamaladinakarendusaMnibhaiH  sitadashanaiH sumukhAkShinAsikaiH |
ruchiramukuTakuNDalairmahI  puruShashirobhiravastRRitA babhau || 4||

parighamusalashaktitomarai rnakharabhushuNDigadAshatairdrutAH |
dviradanarahayAH sahasrasho  rudhiranadIpravahAstadAbhavan || 5||

prahatanararathAshvaku~njaraM  pratibhayadarshanamulbaNaM tadA |
tadahitanihataM babhau balaM  pitRRipatirAShTramiva prajAkShaye || 6||

atha tava naradeva sainikA stava cha sutAH surasUnusaMnibhAH |
amitabalapuraHsarA raNe  kuruvRRiShabhAH shiniputramabhyayuH || 7||

tadatiruchirabhImamAbabhau  puruShavarAshvarathadvipAkulam |
lavaNajalasamuddhatasvanaM  balamamarAsurasainyasaMnibham || 8||

surapatisamavikramastata stridashavarAvarajopamaM yudhi |
dinakarakiraNaprabhaiH pRRiShatkai  ravitanayo.abhyahanachChinipravIram || 9||

tamapi sarathavAjisArathiM  shinivRRiShabho vividhaiH sharaistvaran |
bhujagaviShasamaprabhai raNe  puruShavaraM samavAstRRiNottadA || 10||

shinivRRiShabhasharaprapIDitaM  tava suhRRido vasuSheNamabhyayuH |
tvaritamatirathA ratharShabhaM  dviradarathAshvapadAtibhiH saha || 11||

tamudadhinibhamAdravadbalI  tvaritataraiH samabhidrutaM paraiH |
drupadasutasakhastadAkaro tpuruSharathAshvagajakShayaM mahat || 12||

atha puruShavarau kRRitAhnikau  bhavamabhipUjya yathAvidhi prabhum |
arivadhakRRitanishchayau drutaM  tava balamarjunakeshavau sRRitau || 13||

jaladaninadanisvanaM rathaM  pavanavidhUtapatAkaketanam |
sitahayamupayAntamantikaM  hRRitamanaso dadRRishustadArayaH || 14||

atha visphArya gANDIvaM raNe nRRityannivArjunaH |
sharasambAdhamakarotkhaM dishaH pradishastathA || 15||

rathAnvimAnapratimAnsajjayantrAyudhadhvajAn |
sasArathI.nstadA bANairabhrANIvAnilo.avadhIt || 16||

gajAngajaprayantR^I.nshcha vaijayantyAyudhadhvajAn |
sAdino.ashvA.nshcha pattI.nshcha sharairninye yamakShayam || 17||

tamantakamiva kruddhamanivAryaM mahAratham |
duryodhano.abhyayAdeko nighnanbANaiH pRRithagvidhaiH || 18||

tasyArjuno dhanuH sUtaM ketumashvA.nshcha sAyakaiH |
hatvA saptabhirekaikaM ChatraM chichCheda patriNA || 19||

navamaM cha samAsAdya vyasRRijatpratighAtinam |
duryodhanAyeShuvaraM taM drauNiH saptadhAchChinat || 20||

tato drauNerdhanushChittvA hatvA chAshvavarA~nsharaiH |
kRRipasyApi tathAtyugraM dhanushchichCheda pANDavaH || 21||

hArdikyasya dhanushChittvA dhvajaM chAshvaM tathAvadhIt |
duHshAsanasyeShuvaraM ChittvA rAdheyamabhyayAt || 22||

atha sAtyakimutsRRijya tvarankarNo.arjunaM tribhiH |
viddhvA vivyAdha vi.nshatyA kRRiShNaM pArthaM punastribhiH || 23||

atha sAtyakirAgatya karNaM viddhvA shitaiH sharaiH |
navatyA navabhishchograiH shatena punarArdayat || 24||

tataH pravIrAH pANDUnAM sarve karNamapIDayan |
yudhAmanyuH shikhaNDI cha draupadeyAH prabhadrakAH || 25||

uttamaujA yuyutsushcha yamau pArShata eva cha |
chedikArUShamatsyAnAM kekayAnAM cha yadbalam || 26||

chekitAnashcha balavAndharmarAjashcha suvrataH || 26||

ete rathAshvadviradaiH pattibhishchogravikramaiH |
parivArya raNe karNaM nAnAshastrairavAkiran || 27||

bhAShanto vAgbhirugrAbhiH sarve karNavadhe vRRitAH || 27||

tAM shastravRRiShTiM bahudhA ChittvA karNaH shitaiH sharaiH |
apovAha sma tAnsarvAndrumAnbha~Nktveva mArutaH || 28||

rathinaH samahAmAtrAngajAnashvAnsasAdinaH |
sharavrAtA.nshcha sa~Nkruddho nighnankarNo vyadRRishyata || 29||

tadvadhyamAnaM pANDUnAM balaM karNAstratejasA |
vishastrakShatadehaM cha prAya AsItparA~Nmukham || 30||

atha karNAstramastreNa pratihatyArjunaH svayam |
dishaH khaM chaiva bhUmiM cha prAvRRiNochCharavRRiShTibhiH || 31||

musalAnIva niShpetuH parighA iva cheShavaH |
shataghnya iva chApyanye vajrANyugrANi vApare || 32||

tairvadhyamAnaM tatsainyaM sapattyashvarathadvipam |
nimIlitAkShamatyarthamudabhrAmyatsamantataH || 33||

niShkaivalyaM tadA yuddhaM prApurashvanaradvipAH |
vadhyamAnAH sharairanye tadA bhItAH pradudruvuH || 34||

evaM teShAM tadA yuddhe sa.nsaktAnAM jayaiShiNAm |
girimastaM samAsAdya pratyapadyata bhAnumAn || 35||

tamasA cha mahArAja rajasA cha visheShataH |
na ki~nchitpratyapashyAma shubhaM vA yadi vAshubham || 36||

te trasanto maheShvAsA rAtriyuddhasya bhArata |
apayAnaM tatashchakruH sahitAH sarvavAjibhiH || 37||

kauraveShu cha yAteShu tadA rAjandinakShaye |
jayaM sumanasaH prApya pArthAH svashibiraM yayuH || 38||

vAditrashabdairvividhaiH siMhanAdaishcha nartitaiH |
parAnavahasantashcha stuvantashchAchyutArjunau || 39||

kRRite.avahAre tairvIraiH sainikAH sarva eva te |
AshiShaH pANDaveyeShu prAyujyanta nareshvarAH || 40||

tataH kRRite.avahAre cha prahRRiShTAH kurupANDavAH |
nishAyAM shibiraM gatvA nyavishanta nareshvarAH || 41||

yakSharakShaHpishAchAshcha shvApadAni cha sa~NghashaH |
jagmurAyodhanaM ghoraM rudrasyAnartanopamam || 42||

\hrule

\medskip
              saptadashayuddhadivasaH
                  22
\medskip

dhRRitarAShTra uvAcha||

svena chChandena naH sarvAnnAvadhIdvyaktamarjunaH |
na hyasya samare muchyetAntako.apyAtatAyinaH || 1||

pArtho hyeko.aharadbhadrAmekashchAgnimatarpayat |
ekashchemAM mahIM jitvA chakre balibhRRito nRRipAn || 2||

eko nivAtakavachAnavadhIddivyakArmukaH |
ekaH kirAtarUpeNa sthitaM sharvamayodhayat || 3||

eko.abhyarakShadbharatAneko bhavamatoShayat |
tenaikena jitAH sarve madIyA ugratejasaH || 4||

te na nindyAH prashasyAshcha yatte chakrurbravIhi tat || 4||

sa~njaya uvAcha||

hataprahatavidhvastA vivarmAyudhavAhanAH |
dInasvarA dUyamAnA mAninaH shatrubhirjitAH || 5||

shibirasthAH punarmantraM mantrayanti sma kauravAH |
bhagnadaMShTrA hataviShAH padAkrAntA ivoragAH || 6||

tAnabravIttataH karNaH kruddhaH sarpa iva shvasan |
karaM kareNAbhipIDya prekShamANastavAtmajam || 7||

yatto dRRiDhashcha dakShashcha dhRRitimAnarjunaH sadA |
sa bodhayati chApyenaM prAptakAlamadhokShajaH || 8||

sahasAstravisargeNa vayaM tenAdya va~nchitAH |
shvastvahaM tasya sa~NkalpaM sarvaM hantA mahIpate || 9||

evamuktastathetyuktvA so.anujaj~ne nRRipottamAn |
sukhoShitAste rajanIM hRRiShTA yuddhAya niryayuH || 10||

te.apashyanvihitaM vyUhaM dharmarAjena durjayam |
prayatnAtkurumukhyena bRRihaspatyushanomatAt || 11||

atha pratIpakartAraM satataM vijitAtmanAm |
sasmAra vRRiShabhaskandhaM karNaM duryodhanastadA || 12||

pura.ndarasamaM yuddhe marudgaNasamaM bale |
kArtavIryasamaM vIrye karNaM rAj~no.agamanmanaH || 13||

sUtaputraM maheShvAsaM bandhumAtyayikeShviva || 13||

dhRRitarAShTra uvAcha||

yadvo.agamanmano mandAH karNaM vaikartanaM tadA |
apyadrAkShata taM yUyaM shItArtA iva bhAskaram || 14||

kRRite.avahAre sainyAnAM pravRRitte cha raNe punaH |
kathaM vaikartanaH karNastatrAyudhyata sa~njaya || 15||

kathaM cha pANDavAH sarve yuyudhustatra sUtajam || 15||

karNo hyeko mahAbAhurhanyAtpArthAnsasomakAn |
karNasya bhujayorvIryaM shakraviShNusamaM matam || 16||

tathAstrANi sughorANi vikramashcha mahAtmanaH || 16||

duryodhanaM tadA dRRiShTvA pANDavena bhRRishArditam |
parAkrAntAnpANDusutAndRRiShTvA chApi mahAhave || 17||

karNamAshritya sa~NgrAme darpo duryodhane punaH |
jetumutsahate pArthAnsaputrAnsahakeshavAn || 18||

aho bata mahadduHkhaM yatra pANDusutAnraNe |
nAtaradrabhasaH karNo daivaM nUnaM parAyaNam || 19||

aho dyUtasya niShTheyaM ghorA samprati vartate || 19||

aho duHkhAni tIvrANi duryodhanakRRitAnyaham |
sahiShyAmi sughorANi shalyabhUtAni sa~njaya || 20||

saubalaM cha tathA tAta nItimAniti manyate || 21||
yuddheShu nAma divyeShu vartamAneShu sa~njaya |
ashrauShaM nihatAnputrAnnityameva cha nirjitAn || 22||

na pANDavAnAM samare kashchidasti nivArakaH |
strImadhyamiva gAhanti daivaM hi balavattaram || 23||

sa~njaya uvAcha||

atikrAntaM hi yatkAryaM pashchAchchintayatIti cha |
tachchAsya na bhavetkAryaM chintayA cha vinashyati || 24||

tadidaM tava kAryaM tu dUraprAptaM vijAnatA |
na kRRitaM yattvayA pUrvaM prAptAprAptavichAraNe || 25||

ukto.asi bahudhA rAjanmA yudhyasveti pANDavaiH |
gRRihNIShe na cha tanmohAtpANDaveShu vishAM pate || 26||

tvayA pApAni ghorANi samAchIrNAni pANDuShu |
tvatkRRite vartate ghoraH pArthivAnAM janakShayaH || 27||

tattvidAnImatikramya mA shucho bharatarShabha |
shRRiNu sarvaM yathAvRRittaM ghoraM vaishasamachyuta || 28||

prabhAtAyAM rajanyAM tu karNo rAjAnamabhyayAt |
sametya cha mahAbAhurduryodhanamabhAShata || 29||

adya rAjansameShyAmi pANDavena yashasvinA |
haniShyAmi cha taM vIraM sa vA mAM nihaniShyati || 30||

bahutvAnmama kAryANAM tathA pArthasya pArthiva |
nAbhUtsamAgamo rAjanmama chaivArjunasya cha || 31||

idaM tu me yathApraj~naM shRRiNu vAkyaM vishAM pate |
anihatya raNe pArthaM nAhameShyAmi bhArata || 32||

hatapravIre sainye.asminmayi chaiva sthite yudhi |
abhiyAsyati mAM pArthaH shakrashaktyA vinAkRRitam || 33||

tataH shreyaskaraM yatte tannibodha janeshvara |
AyudhAnAM cha yadvIryaM dravyANAmarjunasya cha || 34||

kAyasya mahato bhede lAghave dUrapAtane |
sauShThave chAstrayoge cha savyasAchI na matsamaH || 35||

sarvAyudhamahAmAtraM vijayaM nAma taddhanuH |
indrArthamabhikAmena nirmitaM vishvakarmaNA || 36||

yena daityagaNAnrAja~njitavAnvai shatakratuH |
yasya ghoSheNa daityAnAM vimuhyanti disho dasha || 37||

tadbhArgavAya prAyachChachChakraH paramasaMmatam || 37||

taddivyaM bhArgavo mahyamadadAddhanuruttamam |
yena yotsye mahAbAhumarjunaM jayatAM varam || 38||

yathendraH samare sarvAndaiteyAnvai samAgatAn || 38||

dhanurghoraM rAmadattaM gANDIvAttadvishiShyate |
triHsaptakRRitvaH pRRithivI dhanuShA tena nirjitA || 39||

dhanuSho yasya karmANi divyAni prAha bhArgavaH |
tadrAmo hyadadAnmahyaM yena yotsyAmi pANDavam || 40||

adya duryodhanAhaM tvAM nandayiShye sabAndhavam |
nihatya samare vIramarjunaM jayatAM varam || 41||

saparvatavanadvIpA hatadviDbhUH sasAgarA |
putrapautrapratiShThA te bhaviShyatyadya pArthiva || 42||

nAsAdhyaM vidyate me.adya tvatpriyArthaM visheShataH |
samyagdharmAnuraktasya siddhirAtmavato yathA || 43||

na hi mAM samare soDhuM sa shakto.agniM taruryathA |
avashyaM tu mayA vAchyaM yena hIno.asmi phalgunAt || 44||

jyA tasya dhanuSho divyA tathAkShayyau maheShudhI |
tasya divyaM dhanuH shreShThaM gANDIvamajaraM yudhi || 45||

vijayaM cha mahaddivyaM mamApi dhanuruttamam |
tatrAhamadhikaH pArthAddhanuShA tena pArthiva || 46||

mayA chAbhyadhiko vIraH pANDavastannibodha me |
rashmigrAhashcha dAshArhaH sarvalokanamaskRRitaH || 47||

agnidattashcha vai divyo rathaH kA~nchanabhUShaNaH |
achChedyaH sarvato vIra vAjinashcha manojavAH || 48||

dhvajashcha divyo dyutimAnvAnaro vismaya~NkaraH || 48||

kRRiShNashcha sraShTA jagato rathaM tamabhirakShati |
ebhirdravyairahaM hIno yoddhumichChAmi pANDavam || 49||

ayaM tu sadRRisho vIraH shalyaH samitishobhanaH |
sArathyaM yadi me kuryAddhruvaste vijayo bhavet || 50||

tasya me sArathiH shalyo bhavatvasukaraH paraiH |
nArAchAngArdhrapatrA.nshcha shakaTAni vahantu me || 51||

rathAshcha mukhyA rAjendra yuktA vAjibhiruttamaiH |
AyAntu pashchAtsatataM mAmeva bharatarShabha || 52||

evamabhyadhikaH pArthAdbhaviShyAmi guNairaham |
shalyo hyabhyadhikaH kRRiShNAdarjunAdadhiko hyaham || 53||

yathAshvahRRidayaM veda dAshArhaH paravIrahA |
tathA shalyo.api jAnIte hayAnAM vai mahArathaH || 54||

bAhuvIrye samo nAsti madrarAjasya kashchana |
tathAstrairmatsamo nAsti kashchideva dhanurdharaH || 55||

tathA shalyasamo nAsti hayayAne ha kashchana |
so.ayamabhyadhikaH pArthAdbhaviShyati ratho mama || 56||

etatkRRitaM mahArAja tvayechChAmi parantapa |
evaM kRRite kRRitaM mahyaM sarvakAmairbhaviShyati || 57||

tato draShTAsi samare yatkariShyAmi bhArata |
sarvathA pANDavAnsarvA~njeShyAmyadya samAgatAn || 58||

duryodhana uvAcha||

sarvametatkariShyAmi yathA tvaM karNa manyase |
sopAsa~NgA rathAH sAshvA anuyAsyanti sUtaja || 59||

nArAchAngArdhrapakShA.nshcha shakaTAni vahantu te |
anuyAsyAma karNa tvAM vayaM sarve cha pArthivAH || 60||

sa~njaya uvAcha||

evamuktvA mahArAja tava putrAH pratApavAn |
abhigamyAbravIdrAjA madrarAjamidaM vachaH || 61||

\hrule

\medskip
              shalyasArathyAbhyupagamaH
                  23
\medskip

sa~njaya uvAcha||

putrastava mahArAja madrarAjamidaM vachaH |
vinayenopasa~Ngamya praNayAdvAkyamabravIt || 1||

satyavrata mahAbhAga dviShatAmaghavardhana |
madreshvara raNe shUra parasainyabhaya~Nkara || 2||

shrutavAnasi karNasya bruvato vadatAM vara |
yathA nRRipatisiMhAnAM madhye tvAM varayatyayam || 3||

tasmAtpArthavinAshArthaM hitArthaM mama chaiva hi |
sArathyaM rathinAM shreShTha sumanAH kartumarhasi || 4||

asyAbhIshugraho loke nAnyo.asti bhavatA samaH |
sa pAtu sarvataH karNaM bhavAnbrahmeva sha~Nkaram || 5||

pArthasya sachivaH kRRiShNo yathAbhIshugraho varaH |
tathA tvamapi rAdheyaM sarvataH paripAlaya || 6||

bhIShmo droNaH kRRipaH karNo bhavAnbhojashcha vIryavAn |
shakuniH saubalo drauNirahameva cha no balam || 7||

eShAmeva kRRito bhAgo navadhA pRRitanApate || 7||

naiva bhAgo.atra bhIShmasya droNasya cha mahAtmanaH |
tAbhyAmatItya tau bhAgau nihatA mama shatravaH || 8||

vRRiddhau hi tau naravyAghrau Chalena nihatau cha tau |
kRRitvA nasukaraM karma gatau svargamito.anagha || 9||

tathAnye puruShavyAghrAH parairvinihatA yudhi |
asmadIyAshcha bahavaH svargAyopagatA raNe || 10||

tyaktvA prANAnyathAshakti cheShTAH kRRitvA cha puShkalAH || 10||

karNo hyeko mahAbAhurasmatpriyahite rataH |
bhavA.nshcha puruShavyAghra sarvalokamahArathaH || 11||

tasmi~njayAshA vipulA mama madrajanAdhipa || 11||

pArthasya samare kRRiShNo yathAbhIshuvaragrahaH |
tena yukto raNe pArtho rakShyamANashcha pArthiva || 12||

yAni karmANi kurute pratyakShANi tathaiva te || 12||

pUrvaM na samare hyevamavadhIdarjuno ripUn |
ahanyahani madresha drAvayandRRishyate yudhi || 13||

bhAgo.avashiShTaH karNasya tava chaiva mahAdyute |
taM bhAgaM saha karNena yugapannAshayAhave || 14||

sUryAruNau yathA dRRiShTvA tamo nashyati mAriSha |
tathA nashyantu kaunteyAH sapA~nchAlAH sasRRi~njayAH || 15||

rathAnAM pravaraH karNo yantR^INAM pravaro bhavAn |
saMnipAtaH samo loke bhavatornAsti kashchana || 16||

yathA sarvAsvavasthAsu vArShNeyaH pAti pANDavam |
tathA bhavAnparitrAtu karNaM vaikartanaM raNe || 17||

tvayA sArathinA hyeSha apradhRRiShyo bhaviShyati |
devatAnAmapi raNe sashakrANAM mahIpate || 18||

kiM punaH pANDaveyAnAM mAtisha~NkIrvacho mama || 18||

duryodhanavachaH shrutvA shalyaH krodhasamanvitaH |
trishikhAM bhrukuTIM kRRitvA dhunvanhastau punaH punaH || 19||

krodharakte mahAnetre parivartya mahAbhujaH |
kulaishvaryashrutibalairdRRiptaH shalyo.abravIdidam || 20||

avamanyase mAM gAndhAre dhruvaM mAM parisha~Nkase |
yanmAM bravIShi visrabdhaM sArathyaM kriyatAmiti || 21||

asmatto.abhyadhikaM karNaM manyamAnaH prasha.nsasi |
na chAhaM yudhi rAdheyaM gaNaye tulyamAtmanA || 22||

AdishyatAmabhyadhiko mamA.nshaH pRRithivIpate |
tamahaM samare hatvA gamiShyAmi yathAgatam || 23||

atha vApyeka evAhaM yotsyAmi kurunandana |
pashya vIryaM mamAdya tvaM sa~NgrAme dahato ripUn || 24||

na chAbhikAmAnkauravya vidhAya hRRidaye pumAn |
asmadvidhaH pravarteta mA mA tvamatisha~NkithAH || 25||

yudhi chApyavamAno me na kartavyaH katha~nchana |
pashya hImau mama bhujau vajrasaMhananopamau || 26||

dhanuH pashya cha me chitraM sharA.nshchAshIviShopamAn |
rathaM pashya cha me kL^iptaM sadashvairvAtavegitaiH || 27||

gadAM cha pashya gAndhAre hemapaTTavibhUShitAm || 27||

dArayeyaM mahIM kruddho vikireyaM cha parvatAn |
shoShayeyaM samudrA.nshcha tejasA svena pArthiva || 28||

tanmAmeva.nvidhaM jAnansamarthamarinigrahe |
kasmAdyunakShi sArathye nyUnasyAdhirathernRRipa || 29||

na nAma dhuri rAjendra prayoktuM tvamihArhasi |
na hi pApIyasaH shreyAnbhUtvA preShyatvamutsahe || 30||

yo hyabhyupagataM prItyA garIyA.nsaM vashe sthitam |
vashe pApIyaso dhatte tatpApamadharottaram || 31||

brAhmaNA brahmaNA sRRiShTA mukhAtkShatramathorasaH |
UrubhyAmasRRijadvaishyA~nshUdrAnpadbhyAmiti shrutiH || 32||

tebhyo varNavisheShAshcha pratilomAnulomajAH || 32||

athAnyonyasya sa.nyogAchchAturvarNyasya bhArata |
goptAraH sa~NgrahItAro dAtAraH kShatriyAH smRRitAH || 33||

yAjanAdhyApanairviprA vishuddhaishcha pratigrahaiH |
lokasyAnugrahArthAya sthApitA brahmaNA bhuvi || 34||

kRRiShishcha pAshupAlyaM cha vishAM dAnaM cha sarvashaH |
brahmakShatravishAM shUdrA vihitAH parichArakAH || 35||

brahmakShatrasya vihitAH sUtA vai parichArakAH |
na viTshUdrasya tatraiva shRRiNu vAkyaM mamAnagha || 36||

so.ahaM mUrdhAvasiktaH sanrAjarShikulasambhavaH |
mahArathaH samAkhyAtaH sevyaH stavyashcha bandinAm || 37||

so.ahametAdRRisho bhUtvA nehArikulamardana |
sUtaputrasya sa~NgrAme sArathyaM kartumutsahe || 38||

avamAnamahaM prApya na yotsyAmi katha~nchana |
ApRRichChya tvAdya gAndhAre gamiShyAmi yathAgatam || 39||

evamuktvA naravyAghraH shalyaH samitishobhanaH |
utthAya prayayau tUrNaM rAjamadhyAdamarShitaH || 40||

praNayAdbahumAnAchcha taM nigRRihya sutastava |
abravInmadhuraM vAkyaM sAma sarvArthasAdhakam || 41||

yathA shalya tvamAtthedamevametadasa.nshayam |
abhiprAyastu me kashchittaM nibodha janeshvara || 42||

na karNo.abhyadhikastvattaH sha~Nke naiva katha~nchana |
na hi madreshvaro rAjA kuryAdyadanRRitaM bhavet || 43||

RRitameva hi pUrvAste vahanti puruShottamAH |
tasmAdArtAyaniH prokto bhavAniti matirmama || 44||

shalyabhUtashcha shatrUNAM yasmAttvaM bhuvi mAnada |
tasmAchChalyeti te nAma kathyate pRRithivIpate || 45||

yadeva vyAhRRitaM pUrvaM bhavatA bhUridakShiNa |
tadeva kuru dharmaj~na madarthaM yadyaduchyase || 46||

na cha tvatto hi rAdheyo na chAhamapi vIryavAn |
vRRiNImastvAM hayAgryANAM yantAramiti sa.nyuge || 47||

yathA hyabhyadhikaM karNaM guNaistAta dhana~njayAt |
vAsudevAdapi tvAM cha loko.ayamiti manyate || 48||

karNo hyabhyadhikaH pArthAdastraireva nararShabha |
bhavAnapyadhikaH kRRiShNAdashvayAne bale tathA || 49||

yathAshvahRRidayaM veda vAsudevo mahAmanAH |
dviguNaM tvaM tathA vettha madrarAja na sa.nshayaH || 50||

shalya uvAcha||

yanmA bravIShi gAndhAre madhye sainyasya kaurava |
vishiShTaM devakIputrAtprItimAnasmyahaM tvayi || 51||

eSha sArathyamAtiShThe rAdheyasya yashasvinaH |
yudhyataH pANDavAgryeNa yathA tvaM vIra manyase || 52||

samayashcha hi me vIra kashchidvaikartanaM prati |
utsRRijeyaM yathAshraddhamahaM vAcho.asya saMnidhau || 53||

sa~njaya uvAcha||

tatheti rAjanputraste saha karNena bhArata |
abravInmadrarAjasya sutaM bharatasattama || 54||

\hrule

\medskip
              tripuravadhopAkhyAnam.h 
                  24
\medskip

duryodhana uvAcha||

bhUya eva tu madresha yatte vakShyAmi tachChRRiNu |
yathA purA vRRittamidaM yuddhe devAsure vibho || 1||

yaduktavAnpiturmahyaM mArkaNDeyo mahAnRRiShiH |
tadasheSheNa bruvato mama rAjarShisattama || 2||

tvaM nibodha na chApyatra kartavyA te vichAraNA || 2||

devAnAmasurANAM cha mahAnAsItsamAgamaH |
babhUva prathamo rAjansa~NgrAmastArakAmayaH || 3||

nirjitAshcha tadA daityA daivatairiti naH shrutam || 3||

nirjiteShu cha daityeShu tArakasya sutAstrayaH |
tArAkShaH kamalAkShashcha vidyunmAlI cha pArthiva || 4||

tapa ugraM samAsthAya niyame parame sthitAH |
tapasA karshayAmAsurdehAnsvA~nshatrutApana || 5||

damena tapasA chaiva niyamena cha pArthiva |
teShAM pitAmahaH prIto varadaH pradadau varAn || 6||

avadhyatvaM cha te rAjansarvabhUteShu sarvadA |
sahitA varayAmAsuH sarvalokapitAmaham || 7||

tAnabravIttadA devo lokAnAM prabhurIshvaraH |
nAsti sarvAmaratvaM hi nivartadhvamato.asurAH || 8||

varamanyaM vRRiNIdhvaM vai yAdRRishaM samprarochate || 8||

tataste sahitA rAjansampradhAryAsakRRidbahu |
sarvalokeshvaraM vAkyaM praNamyainamathAbruvan || 9||

asmAkaM tvaM varaM deva prayachChemaM pitAmaha |
vayaM purANi trINyeva samAsthAya mahImimAm || 10||

vichariShyAma loke.asmi.nstvatprasAdapuraskRRitAH || 10||

tato varShasahasre tu sameShyAmaH parasparam |
ekIbhAvaM gamiShyanti purANyetAni chAnagha || 11||

samAgatAni chaitAni yo hanyAdbhagava.nstadA |
ekeShuNA devavaraH sa no mRRityurbhaviShyati || 12||

evamastviti tAndevaH pratyuktvA prAvishaddivam || 12||

te tu labdhavarAH prItAH sampradhArya parasparam |
puratrayavisRRiShTyarthaM mayaM vavrurmahAsuram || 13||

vishvakarmANamajaraM daityadAnavapUjitam || 13||

tato mayaH svatapasA chakre dhImAnpurANi ha |
trINi kA~nchanamekaM tu raupyaM kArShNAyasaM tathA || 14||

kA~nchanaM divi tatrAsIdantarikShe cha rAjatam |
AyasaM chAbhavadbhUmau chakrasthaM pRRithivIpate || 15||

ekaikaM yojanashataM vistArAyAmasaMmitam |
gRRihATTATTAlakayutaM bRRihatprAkAratoraNam || 16||

guNaprasavasambAdhamasambAdhamanAmayam |
prAsAdairvividhaishchaiva dvAraishchApyupashobhitam || 17||

pureShu chAbhavanrAjanrAjAno vai pRRithakpRRithak |
kA~nchanaM tArakAkShasya chitramAsInmahAtmanaH || 18||

rAjataM kamalAkShasya vidyunmAlina Ayasam || 18||

trayaste daityarAjAnastrI.NllokAnAshu tejasA |
Akramya tasthurvarShANAM pUgAnnAma prajApatiH || 19||

teShAM dAnavamukhyAnAM prayutAnyarbudAni cha |
koTyashchAprativIrANAM samAjagmustatastataH || 20||

mahadaishvaryamichChantastripuraM durgamAshritAH || 20||

sarveShAM cha punasteShAM sarvayogavaho mayaH |
tamAshritya hi te sarve avartantAkutobhayAH || 21||

yo hi yaM manasA kAmaM dadhyau tripurasa.nshrayaH |
tasmai kAmaM mayastaM taM vidadhe mAyayA tadA || 22||

tArakAkShasutashchAsIddharirnAma mahAbalaH |
tapastepe paramakaM yenAtuShyatpitAmahaH || 23||

sa tuShTamavRRiNoddevaM vApI bhavatu naH pure |
shastrairvinihatA yatra kShiptAH syurbalavattarAH || 24||

sa tu labdhvA varaM vIrastArakAkShasuto hariH |
sasRRije tatra vApIM tAM mRRitAnAM jIvanIM prabho || 25||

yena rUpeNa daityastu yena veSheNa chaiva ha |
mRRitastasyAM parikShiptastAdRRishenaiva jaj~nivAn || 26||

tAM prApya traipurasthAstu sarvA.NllokAnbabAdhire |
mahatA tapasA siddhAH surANAM bhayavardhanAH || 27||

na teShAmabhavadrAjankShayo yuddhe katha~nchana || 27||

tataste lobhamohAbhyAmabhibhUtA vichetasaH |
nirhrIkAH sa.nsthitiM sarve sthApitAM samalUlupan || 28||

vidrAvya sagaNAndevA.nstatra tatra tadA tadA |
vicheruH svena kAmena varadAnena darpitAH || 29||

devAraNyAni sarvANi priyANi cha divaukasAm |
RRiShINAmAshramAnpuNyAnyUpA~njanapadA.nstathA || 30||

vyanAshayanta maryAdA dAnavA duShTachAriNaH || 30||

te devAH sahitAH sarve pitAmahamari.ndama |
abhijagmustadAkhyAtuM viprakAraM suretaraiH || 31||

te tattvaM sarvamAkhyAya shirasAbhipraNamya cha |
vadhopAyamapRRichChanta bhagavantaM pitAmaham || 32||

shrutvA tadbhagavAndevo devAnidamuvAcha ha |
asurAshcha durAtmAnaste chApi vibudhadviShaH || 33||

aparAdhyanti satataM ye yuShmAnpIDayantyuta || 33||

ahaM hi tulyaH sarveShAM bhUtAnAM nAtra sa.nshayaH |
adhArmikAstu hantavyA ityahaM prabravImi vaH || 34||

te yUyaM sthANumIshAnaM jiShNumakliShTakAriNam |
yoddhAraM vRRiNutAdityAH sa tAnhantA suretarAn || 35||

iti tasya vachaH shrutvA devAH shakrapurogamAH |
brahmANamagrataH kRRitvA vRRiShA~NkaM sharaNaM yayuH || 36||

tapaH paraM samAtasthurgRRiNanto brahma shAshvatam |
RRiShibhiH saha dharmaj~nA bhavaM sarvAtmanA gatAH || 37||

tuShTuvurvAgbhirarthyAbhirbhayeShvabhayakRRittamam |
sarvAtmAnaM mahAtmAnaM yenAptaM sarvamAtmanA || 38||

tapovisheShairbahubhiryogaM yo veda chAtmanaH |
yaH sA~NkhyamAtmano veda yasya chAtmA vashe sadA || 39||

te taM dadRRishurIshAnaM tejorAshimumApatim |
ananyasadRRishaM loke vratavantamakalmaSham || 40||

ekaM cha bhagavantaM te nAnArUpamakalpayan |
AtmanaH pratirUpANi rUpANyatha mahAtmani || 41||

parasparasya chApashyansarve paramavismitAH || 41||

sarvabhUtamayaM cheshaM tamajaM jagataH patim |
devA brahmarShayashchaiva shirobhirdharaNIM gatAH || 42||

tAnsvastivAkyenAbhyarchya samutthApya cha sha~NkaraH |
brUta brUteti bhagavAnsmayamAno.abhyabhAShata || 43||

tryambakeNAbhyanuj~nAtAstataste.asvasthachetasaH |
namo namaste.astu vibho tata ityabruvanbhavam || 44||

namo devAtidevAya dhanvine chAtimanyave |
prajApatimakhaghnAya prajApatibhirIDyase || 45||

namaH stutAya stutyAya stUyamAnAya mRRityave |
vilohitAya rudrAya nIlagrIvAya shUline || 46||

amoghAya mRRigAkShAya pravarAyudhayodhine |
durvAraNAya shukrAya brahmaNe brahmachAriNe || 47||

IshAnAyAprameyAya niyantre charmavAsase |
taponityAya pi~NgAya vratine kRRittivAsase || 48||

kumArapitre tryakShAya pravarAyudhadhAriNe |
prapannArtivinAshAya brahmadviTsa~NghaghAtine || 49||

vanaspatInAM pataye narANAM pataye namaH |
gavAM cha pataye nityaM yaj~nAnAM pataye namaH || 50||

namo.astu te sasainyAya tryambakAyogratejase |
manovAkkarmabhirdeva tvAM prapannAnbhajasva naH || 51||

tataH prasanno bhagavAnsvAgatenAbhinandya tAn |
provAcha vyetu vastrAso brUta kiM karavANi vaH || 52||

pitRRidevarShisa~Nghebhyo vare datte mahAtmanA |
satkRRitya sha~NkaraM prAha brahmA lokahitaM vachaH || 53||

tavAtisargAddevesha prAjApatyamidaM padam |
mayAdhitiShThatA datto dAnavebhyo mahAnvaraH || 54||

tAnatikrAntamaryAdAnnAnyaH saMhartumarhati |
tvAmRRite bhUtabhavyesha tvaM hyeShAM pratyarirvadhe || 55||

sa tvaM deva prapannAnAM yAchatAM cha divaukasAm |
kuru prasAdaM devesha dAnavA~njahi shUlabhRRit || 56||

shrIbhagavAnuvAcha||

hantavyAH shatravaH sarve yuShmAkamiti me matiH |
na tveko.ahaM vadhe teShAM samartho vai suradviShAm || 57||

te yUyaM sahitAH sarve madIyenAstratejasA |
jayadhvaM yudhi tA~nshatrUnsa~NghAto hi mahAbalaH || 58||

devA UchuH||

asmattejobalaM yAvattAvaddviguNameva cha |
teShAmiti ha manyAmo dRRiShTatejobalA hi te || 59||

bhagavAnuvAcha||

vadhyAste sarvataH pApA ye yuShmAsvaparAdhinaH |
mama tejobalArdhena sarvA.nstAnghnata shAtravAn || 60||

devA UchuH||

bibhartuM tejaso.ardhaM te na shakShyAmo maheshvara |
sarveShAM no balArdhena tvameva jahi shAtravAn || 61||

duryodhana uvAcha||

tatastatheti deveshastairukto rAjasattama |
ardhamAdAya sarvebhyastejasAbhyadhiko.abhavat || 62||

sa tu devo balenAsItsarvebhyo balavattaraH |
mahAdeva iti khyAtastadAprabhRRiti sha~NkaraH || 63||

tato.abravInmahAdevo dhanurbANadharastvaham |
haniShyAmi rathenAjau tAnripUnvai divaukasaH || 64||

te yUyaM me rathaM chaiva dhanurbANaM tathaiva cha |
pashyadhvaM yAvadadyaitAnpAtayAmi mahItale || 65||

devA UchuH||

mUrtisarvasvamAdAya trailokyasya tatastataH |
rathaM te kalpayiShyAma deveshvara mahaujasam || 66||

tathaiva buddhyA vihitaM vishvakarmakRRitaM shubham |
tato vibudhashArdUlAstaM rathaM samakalpayan || 67||

vandhuraM pRRithivIM devIM vishAlapuramAlinIm |
saparvatavanadvIpAM chakrurbhUtadharAM tadA || 68||

mandaraM parvataM chAkShaM ja~NghAstasya mahAnadIH |
dishashcha pradishashchaiva parivAraM rathasya hi || 69||

anukarShAngrahAndIptAnvarUthaM chApi tArakAH |
dharmArthakAmasa.nyuktaM triveNuM chApi bandhuram || 70||

oShadhIrvividhAstatra nAnApuShpaphalodgamAH || 70||

sUryAchandramasau kRRitvA chakre rathavarottame |
pakShau pUrvAparau tatra kRRite rAtryahanI shubhe || 71||

dasha nAgapatInIShAM dhRRitarAShTramukhAndRRiDhAm |
dyAM yugaM yugacharmANi sa.nvartakabalAhakAn || 72||

shamyAM dhRRitiM cha medhAM cha sthitiM saMnatimeva cha |
grahanakShatratArAbhishcharma chitraM nabhastalam || 73||

surAmbupretavittAnAM patI.NllokeshvarAnhayAn |
sinIvAlImanumatiM kuhUM rAkAM cha suvratAm || 74||

yoktrANi chakrurvAhAnAM rohakA.nshchApi kaNThakam || 74||

karma satyaM tapo.arthashcha vihitAstatra rashmayaH |
adhiShThAnaM manastvAsItparirathyaM sarasvatI || 75||

nAnAvarNAshcha chitrAshcha patAkAH pavaneritAH |
vidyudindradhanurnaddhaM rathaM dIptaM vyadIpayat || 76||

evaM tasminmahArAja kalpite rathasattame |
devairmanujashArdUla dviShatAmabhimardane || 77||

svAnyAyudhAni mukhyAni nyadadhAchCha~Nkaro rathe |
rathayaShTiM viyatkRRiShTAM sthApayAmAsa govRRiSham || 78||

brahmadaNDaH kAladaNDo rudradaNDastathA jvaraH |
pariskandA rathasyAsya sarvatodishamudyatAH || 79||

atharvA~NgirasAvAstAM chakrarakShau mahAtmanaH |
RRigvedaH sAmavedashcha purANaM cha puraHsarAH || 80||

itihAsayajurvedau pRRiShTharakShau babhUvatuH |
divyA vAchashcha vidyAshcha paripArshvacharAH kRRitAH || 81||

tottrAdayashcha rAjendra vaShaTkArastathaiva cha |
o~NkArashcha mukhe rAjannatishobhAkaro.abhavat || 82||

vichitramRRitubhiH ShaDbhiH kRRitvA sa.nvatsaraM dhanuH |
tasmAnnR^INAM kAlarAtrirjyA kRRitA dhanuSho.ajarA || 83||

iShushchApyabhavadviShNurjvalanaH soma eva cha |
agnIShomau jagatkRRitsnaM vaiShNavaM chochyate jagat || 84||

viShNushchAtmA bhagavato bhavasyAmitatejasaH |
tasmAddhanurjyAsa.nsparshaM na viShehurharasya te || 85||

tasmi~nshare tigmamanyurmumochAviShahaM prabhuH |
bhRRigva~NgiromanyubhavaM krodhAgnimatiduHsaham || 86||

sa nIlalohito dhUmraH kRRittivAsA bhaya~NkaraH |
AdityAyutasa~NkAshastejojvAlAvRRito jvalan || 87||

dushchyAvashchyAvano jetA hantA brahmadviShAM haraH |
nityaM trAtA cha hantA cha dharmAdharmAshritA~njanAn || 88||

pramAthibhirghorarUpairbhImodagrairgaNairvRRitaH |
vibhAti bhagavAnsthANustairevAtmaguNairvRRitaH || 89||

tasyA~NgAni samAshritya sthitaM vishvamidaM jagat |
ja~NgamAja~NgamaM rAja~nshushubhe.adbhutadarshanam || 90||

dRRiShTvA tu taM rathaM divyaM kavachI sa sharAsanI |
bANamAdatta taM divyaM somaviShNvagnisambhavam || 91||

tasya vAjA.nstato devAH kalpayAM chakrire vibhoH |
puNyagandhavahaM rAja~nshvasanaM rAjasattama || 92||

tamAsthAya mahAdevastrAsayandaivatAnyapi |
Aruroha tadA yattaH kampayanniva rodasI || 93||

sa shobhamAno varadaH khaDgI bANI sharAsanI |
hasannivAbravIddevo sArathiH ko bhaviShyati || 94||

tamabruvandevagaNA yaM bhavAnsaMniyokShyate |
sa bhaviShyati devesha sArathiste na sa.nshayaH || 95||

tAnabravItpunardevo mattaH shreShThataro hi yaH |
taM sArathiM kurudhvaM me svayaM sa~nchintya mAchiram || 96||

etachChrutvA tato devA vAkyamuktaM mahAtmanA |
gatvA pitAmahaM devaM prasAdyaivaM vacho.abruvan || 97||

deva tvayedaM kathitaM tridashArinibarhaNam |
tathA cha kRRitamasmAbhiH prasanno vRRiShabhadhvajaH || 98||

rathashcha vihito.asmAbhirvichitrAyudhasa.nvRRitaH |
sArathiM tu na jAnImaH kaH syAttasminrathottame || 99||

tasmAdvidhIyatAM kashchitsArathirdevasattama |
saphalAM tAM giraM deva kartumarhasi no vibho || 100||

evamasmAsu hi purA bhagavannuktavAnasi |
hitaM kartAsmi bhavatAmiti tatkartumarhasi || 101||

sa deva yukto rathasattamo no  durAvaro drAvaNaH shAtravANAm |
pinAkapANirvihito.atra yoddhA  vibhIShayandAnavAnudyato.asau || 102||

tathaiva vedAshchaturo hayAgryA  dharA sashailA cha ratho mahAtman |
nakShatrava.nsho.anugato varUthe  yasminyoddhA sArathinAbhirakShyaH || 103||

tatra sArathireShTavyaH sarvairetairvisheShavAn |
tatpratiShTho ratho deva hayA yoddhA tathaiva cha || 104||

kavachAni cha shastrANi kArmukaM cha pitAmaha || 104||

tvAmRRite sArathiM tatra nAnyaM pashyAmahe vayam |
tvaM hi sarvairguNairyukto devatAbhyo.adhikaH prabho || 105||

sArathye tUrNamAroha sa.nyachCha paramAnhayAn || 105||

iti te shirasA natvA trilokeshaM pitAmaham |
devAH prasAdayAmAsuH sArathyAyeti naH shrutam || 106||

brahmovAcha||

nAtra ki~nchinmRRiShA vAkyaM yaduktaM vo divaukasaH |
sa.nyachChAmi hayAneSha yudhyato vai kapardinaH || 107||

tataH sa bhagavAndevo lokasraShTA pitAmahaH |
sArathye kalpito devairIshAnasya mahAtmanaH || 108||

tasminnArohati kShipraM syandanaM lokapUjite |
shirobhiragama.nstUrNaM te hayA vAtaraMhasaH || 109||

maheshvare tvAruhati jAnubhyAmagamanmahIm || 110||
abhIshUnhi trilokeshaH sa~NgRRihya prapitAmahaH |
tAnashvA.nshchodayAmAsa manomArutaraMhasaH || 111||

tato.adhirUDhe varade prayAte chAsurAnprati |
sAdhu sAdhviti vishveshaH smayamAno.abhyabhAShata || 112||

yAhi deva yato daityAshchodayAshvAnatandritaH |
pashya bAhvorbalaM me.adya nighnataH shAtravAnraNe || 113||

tatastA.nshchodayAmAsa vAyuvegasamA~njave |
yena tattripuraM rAjandaityadAnavarakShitam || 114||

athAdhijyaM dhanuH kRRitvA sharvaH sandhAya taM sharam |
yuktvA pAshupatAstreNa tripuraM samachintayat || 115||

tasminsthite tadA rAjankruddhe vidhRRitakArmuke |
purANi tAni kAlena jagmurekatvatAM tadA || 116||

ekIbhAvaM gate chaiva tripure samupAgate |
babhUva tumulo harSho daivatAnAM mahAtmanAm || 117||

tato devagaNAH sarve siddhAshcha paramarShayaH |
jayeti vAcho mumuchuH sa.nstuvanto mudAnvitAH || 118||

tato.agrataH prAdurabhUttripuraM jaghnuSho.asurAn |
anirdeshyogravapuSho devasyAsahyatejasaH || 119||

sa tadvikRRiShya bhagavAndivyaM lokeshvaro dhanuH |
trailokyasAraM tamiShuM mumocha tripuraM prati || 120||

tatsAsuragaNaM dagdhvA prAkShipatpashchimArNave || 120||

evaM tattripuraM dagdhaM dAnavAshchApyasheShataH |
maheshvareNa kruddhena trailokyasya hitaiShiNA || 121||

sa chAtmakrodhajo vahnirhAhetyuktvA nivAritaH |
mA kArShIrbhasmasAllokAniti tryakSho.abravIchcha tam || 122||

tataH prakRRitimApannA devA lokAstatharShayaH |
tuShTuvurvAgbhirarthyAbhiH sthANumapratimaujasam || 123||

te.anuj~nAtA bhagavatA jagmuH sarve yathAgatam |
kRRitakAmAH prasannena prajApatimukhAH surAH || 124||

yathaiva bhagavAnbrahmA lokadhAtA pitAmahaH |
sa.nyachCha tvaM hayAnasya rAdheyasya mahAtmanaH || 125||

tvaM hi kRRiShNAchcha karNAchcha phalgunAchcha visheShataH |
vishiShTo rAjashArdUla nAsti tatra vichAraNA || 126||

yuddhe hyayaM rudrakalpastvaM cha brahmasamo.anagha |
tasmAchChaktau yuvAM jetuM machChatrU.nstAvivAsurAn || 127||

yathA shalyAdya karNo.ayaM shvetAshvaM kRRiShNasArathim |
pramathya hanyAtkaunteyaM tathA shIghraM vidhIyatAm || 128||

tvayi karNashcha rAjyaM cha vayaM chaiva pratiShThitAH || 128||

imaM chApyaparaM bhUya itihAsaM nibodha me |
piturmama sakAshe yaM brAhmaNaH prAha dharmavit || 129||

shrutvA chaitadvachashchitraM hetukAryArthasaMhitam |
kuru shalya vinishchitya mA bhUdatra vichAraNA || 130||

bhArgavANAM kule jAto jamadagnirmahAtapAH |
tasya rAmeti vikhyAtaH putrastejoguNAnvitaH || 131||

sa tIvraM tapa AsthAya prasAdayitavAnbhavam |
astrahetoH prasannAtmA niyataH sa.nyatendriyaH || 132||

tasya tuShTo mahAdevo bhaktyA cha prashamena cha |
hRRidgataM chAsya vij~nAya darshayAmAsa sha~NkaraH || 133||

Ishvara uvAcha||

rAma tuShTo.asmi bhadraM te viditaM me tavepsitam |
kuruShva pUtamAtmAnaM sarvametadavApsyasi || 134||

dAsyAmi te tadAstrANi yadA pUto bhaviShyasi |
apAtramasamarthaM cha dahantyastrANi bhArgava || 135||

ityukto jAmadagnyastu devadevena shUlinA |
pratyuvAcha mahAtmAnaM shirasAvanataH prabhum || 136||

yadA jAnAsi devesha pAtraM mAmastradhAraNe |
tadA shushrUShate.astrANi bhavAnme dAtumarhati || 137||

duryodhana uvAcha||

tataH sa tapasA chaiva damena niyamena cha |
pUjopahArabalibhirhomamantrapuraskRRitaiH || 138||

ArAdhayitavA~nsharvaM bahUnvarShagaNA.nstadA |
prasannashcha mahAdevo bhArgavasya mahAtmanaH || 139||

abravIttasya bahusho guNAndevyAH samIpataH |
bhaktimAneSha satataM mayi rAmo dRRiDhavrataH || 140||

evaM tasya guNAnprIto bahusho.akathayatprabhuH |
devatAnAM pitR^INAM cha samakShamarisUdanaH || 141||

etasminneva kAle tu daityA AsanmahAbalAH |
taistadA darpamohAndhairabAdhyanta divaukasaH || 142||

tataH sambhUya vibudhAstAnhantuM kRRitanishchayAH |
chakruH shatruvadhe yatnaM na shekurjetumeva te || 143||

abhigamya tato devA maheshvaramathAbruvan |
prasAdayantastaM bhaktyA jahi shatrugaNAniti || 144||

pratij~nAya tato devo devatAnAM ripukShayam |
rAmaM bhArgavamAhUya so.abhyabhAShata sha~NkaraH || 145||

ripUnbhArgava devAnAM jahi sarvAnsamAgatAn |
lokAnAM hitakAmArthaM matprItyarthaM tathaiva cha || 146||

rAma uvAcha||

akRRitAstrasya devesha kA shaktirme maheshvara |
nihantuM dAnavAnsarvAnkRRitAstrAnyuddhadurmadAn || 147||

Ishvara uvAcha||

gachCha tvaM madanudhyAnAnnihaniShyasi dAnavAn |
vijitya cha ripUnsarvAnguNAnprApsyasi puShkalAn || 148||

duryodhana uvAcha||

etachChrutvA cha vachanaM pratigRRihya cha sarvashaH |
rAmaH kRRitasvastyayanaH prayayau dAnavAnprati || 149||

avadhIddevashatrU.nstAnmadadarpabalAnvitAn |
vajrAshanisamasparshaiH prahAraireva bhArgavaH || 150||

sa dAnavaiH kShatatanurjAmadagnyo dvijottamaH |
sa.nspRRiShTaH sthANunA sadyo nirvraNaH samajAyata || 151||

prItashcha bhagavAndevaH karmaNA tena tasya vai |
varAnprAdAdbrahmavide bhArgavAya mahAtmane || 152||

uktashcha devadevena prItiyuktena shUlinA |
nipAtAttava shastrANAM sharIre yAbhavadrujA || 153||

tayA te mAnuShaM karma vyapoDhaM bhRRigunandana |
gRRihANAstrANi divyAni matsakAshAdyathepsitam || 154||

tato.astrANi samastAni varA.nshcha manasepsitAn |
labdhvA bahuvidhAnrAmaH praNamya shirasA shivam || 155||

anuj~nAM prApya deveshAjjagAma sa mahAtapAH |
evametatpurAvRRittaM tadA kathitavAnRRiShiH || 156||

bhArgavo.apyadadAtsarvaM dhanurvedaM mahAtmane |
karNAya puruShavyAghra suprItenAntarAtmanA || 157||

vRRijinaM hi bhavetki~nchidyadi karNasya pArthiva |
nAsmai hyastrANi divyAni prAdAsyadbhRRigunandanaH || 158||

nApi sUtakule jAtaM karNaM manye katha~nchana |
devaputramahaM manye kShatriyANAM kulodbhavam || 159||

sakuNDalaM sakavachaM dIrghabAhuM mahAratham |
kathamAdityasadRRishaM mRRigI vyAghraM janiShyati || 160||

pashya hyasya bhujau pInau nAgarAjakaropamau |
vakShaH pashya vishAlaM cha sarvashatrunibarhaNam || 161||

\hrule

\medskip
                  25
\medskip

duryodhana uvAcha||

evaM sa bhagavAndevaH sarvalokapitAmahaH |
sArathyamakarottatra yatra rudro.abhavadrathI || 1||

rathinAbhyadhiko vIraH kartavyo rathasArathiH |
tasmAttvaM puruShavyAghra niyachCha turagAnyudhi || 2||

sa~njaya uvAcha||

tataH shalyaH pariShvajya sutaM te vAkyamabravIt |
duryodhanamamitraghnaH prIto madrAdhipastadA || 3||

evaM chenmanyase rAjangAndhAre priyadarshana |
tasmAtte yatpriyaM ki~nchittatsarvaM karavANyaham || 4||

yatrAsmi bharatashreShTha yogyaH karmaNi karhichit |
tatra sarvAtmanA yukto vakShye kAryadhuraM tava || 5||

yattu karNamahaM brUyAM hitakAmaH priyApriyam |
mama tatkShamatAM sarvaM bhavAnkarNashcha sarvashaH || 6||

karNa uvAcha||

IshAnasya yathA brahmA yathA pArthasya keshavaH |
tathA nityaM hite yukto madrarAja bhajasva naH || 7||

shalya uvAcha||

AtmanindAtmapUjA cha paranindA parastavaH |
anAcharitamAryANAM vRRittametachchaturvidham || 8||

yattu vidvanpravakShyAmi pratyayArthamahaM tava |
AtmanaH stavasa.nyuktaM tannibodha yathAtatham || 9||

ahaM shakrasya sArathye yogyo mAtalivatprabho |
apramAdaprayogAchcha j~nAnavidyAchikitsitaiH || 10||

tataH pArthena sa~NgrAme yudhyamAnasya te.anagha |
vAhayiShyAmi turagAnvijvaro bhava sUtaja || 11||

\hrule

\medskip
                  26
\medskip

duryodhana uvAcha||

ayaM te karNa sArathyaM madrarAjaH kariShyati |
kRRiShNAdabhyadhiko yantA devendrasyeva mAtaliH || 1||

yathA harihayairyuktaM sa~NgRRihNAti sa mAtaliH |
shalyastava tathAdyAyaM sa.nyantA rathavAjinAm || 2||

yodhe tvayi rathasthe cha madrarAje cha sArathau |
rathashreShTho dhruvaM sa~Nkhye pArtho nAbhibhaviShyati || 3||

sa~njaya uvAcha||

tato duryodhano bhUyo madrarAjaM tarasvinam |
uvAcha rAjansa~NgrAme sa.nyachChantaM hayottamAn || 4||

tvayAbhigupto rAdheyo vijeShyati dhana~njayam |
ityukto rathamAsthAya tatheti prAha bhArata || 5||

shalye.abhyupagate karNaH sArathiM sumano.abravIt |
svaM sUta syandanaM mahyaM kalpayetyasakRRittvaran || 6||

tato jaitraM rathavaraM gandharvanagaropamam |
vidhivatkalpitaM bhartre jayetyuktvA nyavedayat || 7||

taM rathaM rathinAM shreShThaH karNo.abhyarchya yathAvidhi |
sampAditaM brahmavidA pUrvameva purodhasA || 8||

kRRitvA pradakShiNaM yatnAdupasthAya cha bhAskaram |
samIpasthaM madrarAjaM samAropayadagrataH || 9||

tataH karNasya durdharShaM syandanapravaraM mahat |
Aruroha mahAtejAH shalyaH siMha ivAchalam || 10||

tataH shalyAsthitaM rAjankarNaH svarathamuttamam |
adhyatiShThadyathAmbhodaM vidyutvantaM divAkaraH || 11||

tAvekarathamArUDhAvAdityAgnisamatviShau |
vyabhrAjetAM yathA meghaM sUryAgnI sahitau divi || 12||

sa.nstUyamAnau tau vIrau tadAstAM dyutimattarau |
RRitviksadasyairindrAgnI hUyamAnAvivAdhvare || 13||

sa shalyasa~NgRRihItAshve rathe karNaH sthito.abhavat |
dhanurvisphArayanghoraM pariveShIva bhAskaraH || 14||

AsthitaH sa rathashreShThaM karNaH sharagabhastimAn |
prababhau puruShavyAghro mandarastha ivA.nshumAn || 15||

taM rathasthaM mahAvIraM yAntaM chAmitatejasam |
duryodhanaH sma rAdheyamidaM vachanamabravIt || 16||

akRRitaM droNabhIShmAbhyAM duShkaraM karma sa.nyuge |
kuruShvAdhirathe vIra miShatAM sarvadhanvinAm || 17||

manogataM mama hyAsIdbhIShmadroNau mahArathau |
arjunaM bhImasenaM cha nihantArAviti dhruvam || 18||

tAbhyAM yadakRRitaM vIra vIrakarma mahAmRRidhe |
tatkarma kuru rAdheya vajrapANirivAparaH || 19||

gRRihANa dharmarAjaM vA jahi vA tvaM dhana~njayam |
bhImasenaM cha rAdheya mAdrIputrau yamAvapi || 20||

jayashcha te.astu bhadraM cha prayAhi puruSharShabha |
pANDuputrasya sainyAni kuru sarvANi bhasmasAt || 21||

tatastUryasahasrANi bherINAmayutAni cha |
vAdyamAnAnyarochanta meghashabdA yathA divi || 22||

pratigRRihya tu tadvAkyaM rathastho rathasattamaH |
abhyabhAShata rAdheyaH shalyaM yuddhavishAradam || 23||

chodayAshvAnmahAbAho yAvaddhanmi dhana~njayam |
bhImasenaM yamau chobhau rAjAnaM cha yudhiShThiram || 24||

adya pashyatu me shalya bAhuvIryaM dhana~njayaH |
asyataH ka~NkapatrANAM sahasrANi shatAni cha || 25||

adya kShepsyAmyahaM shalya sharAnparamatejanAn |
pANDavAnAM vinAshAya duryodhanajayAya cha || 26||

shalya uvAcha||

sUtaputra kathaM nu tvaM pANDavAnavamanyase |
sarvAstraj~nAnmaheShvAsAnsarvAneva mahArathAn || 27||

anivartino mahAbhAgAnajeyAnsatyavikramAn |
api sa~njanayeyurye bhayaM sAkShAchChatakratoH || 28||

yadA shroShyasi nirghoShaM visphUrjitamivAshaneH |
rAdheya gANDivasyAjau tadA naivaM vadiShyasi || 29||

sa~njaya uvAcha||

anAdRRitya tu tadvAkyaM madrarAjena bhAShitam |
drakShyasyadyetyavochadvai shalyaM karNo nareshvara || 30||

dRRiShTvA karNaM maheShvAsaM yuyutsuM samavasthitam |
chukrushuH kuravaH sarve hRRiShTarUpAH parantapa || 31||

tato dundubhighoSheNa bherINAM ninadena cha |
bANashabdaishcha vividhairgarjitaishcha tarasvinAm || 32||

niryayustAvakA yuddhe mRRityuM kRRitvA nivartanam || 32||

prayAte tu tataH karNe yodheShu muditeShu cha |
chachAla pRRithivI rAjanrarAsa cha suvisvaram || 33||

nishcharanto vyadRRishyanta sUryAtsapta mahAgrahAH |
ulkApAtashcha sa~njaj~ne dishAM dAhastathaiva cha || 34||

tathAshanyashcha sampeturvavurvAtAshcha dAruNAH || 34||

mRRigapakShigaNAshchaiva bahushaH pRRitanAM tava |
apasavyaM tadA chakrurvedayanto mahadbhayam || 35||

prasthitasya cha karNasya nipetusturagA bhuvi |
asthivarShaM cha patitamantarikShAdbhayAnakam || 36||

jajvalushchaiva shastrANi dhvajAshchaiva chakampire |
ashrUNi cha vyamu~nchanta vAhanAni vishAM pate || 37||

ete chAnye cha bahava utpAtAstatra mAriSha |
samutpeturvinAshAya kauravANAM sudAruNAH || 38||

na cha tAngaNayAmAsuH sarve te daivamohitAH |
prasthitaM sUtaputraM cha jayetyUchurnarA bhuvi || 39||

nirjitAnpANDavA.nshchaiva menire tava kauravAH || 39||

tato rathasthaH paravIrahantA  bhIShmadroNAvAttavIryau nirIkShya |
samajvaladbhArata pAvakAbho  vaikartano.asau rathaku~njaro vRRiShaH || 40||

sa shalyamAbhAShya jagAda vAkyaM  pArthasya karmApratimaM cha dRRiShTvA |
mAnena darpeNa cha dahyamAnaH  krodhena dIpyanniva niHshvasitvA || 41||

nAhaM mahendrAdapi vajrapANeH  kruddhAdbibhemyAttadhanU rathasthaH |
dRRiShTvA tu bhIShmapramukhA~nshayAnA nna tveva mAM sthiratA sa~njahAti || 42||

mahendraviShNupratimAvaninditau  rathAshvanAgapravarapramAthinau |
avadhyakalpau nihatau yadA parai stato mamAdyApi raNe.asti sAdhvasam || 43||

samIkShya sa~Nkhye.atibalAnnarAdhipai rnarAshvamAta~NgarathA~nsharairhatAn |
kathaM na sarvAnahitAnraNe.avadhI nmahAstravidbrAhmaNapu~Ngavo guruH || 44||

sa sa.nsmarandroNahavaM mahAhave  bravImi satyaM kuravo nibodhata |
na vo madanyaH prasahedraNe.arjunaM  kramAgataM mRRityumivograrUpiNam || 45||

shikShA prasAdashcha balaM dhRRitishcha  droNe mahAstrANi cha saMnatishcha |
sa chedagAnmRRityuvashaM mahAtmA  sarvAnanyAnAturAnadya manye || 46||

neha dhruvaM ki~nchidapi prachintyaM  vidurloke karmaNo.anityayogAt |
sUryodaye ko hi vimuktasa.nshayo  garvaM kurvItAdya gurau nipAtite || 47||

na nUnamastrANi balaM parAkramaH  kriyA sunItaM paramAyudhAni vA |
alaM manuShyasya sukhAya vartituM  tathA hi yuddhe nihataH parairguruH || 48||

hutAshanAdityasamAnatejasaM  parAkrame viShNupura.ndaropamam |
naye bRRihaspatyushanaHsamaM sadA  na chainamastraM tadapAtsuduHsaham || 49||

samprakruShTe ruditastrIkumAre  parAbhUte pauruShe dhArtarAShTre |
mayA kRRityamiti jAnAmi shalya  prayAhi tasmAddviShatAmanIkam || 50||

yatra rAjA pANDavaH satyasandho  vyavasthito bhImasenArjunau cha |
vAsudevaH sRRi~njayAH sAtyakishcha  yamau cha kastau viShahenmadanyaH || 51||

tasmAtkShipraM madrapate prayAhi  raNe pA~nchAlAnpANDavAnsRRi~njayA.nshcha |
tAnvA haniShyAmi sametya sa~Nkhye  yAsyAmi vA droNamukhAya manye || 52||

na tvevAhaM na gamiShyAmi madhyaM  teShAM shUrANAmiti mA shalya viddhi |
mitradroho marShaNIyo na me.ayaM  tyaktvA prANAnanuyAsyAmi droNam || 53||

prAj~nasya mUDhasya cha jIvitAnte  prANapramokSho.antakavaktragasya |
ato vidvannabhiyAsyAmi pArthaM  diShTaM na shakyaM vyativartituM vai || 54||

kalyANavRRittaH satataM hi rAja nvaichitravIryasya suto mamAsIt |
tasyArthasiddhyarthamahaM tyajAmi  priyAnbhogAndustyajaM jIvitaM cha || 55||

vaiyAghracharmANamakUjanAkShaM  haimatrikoshaM rajatatriveNum |
rathaprabarhaM turagaprabarhai ryuktaM prAdAnmahyamidaM hi rAmaH || 56||

dhanUMShi chitrANi nirIkShya shalya  dhvajaM gadAM sAyakA.nshchograrUpAn |
asiM cha dIptaM paramAyudhaM cha  sha~NkhaM cha shubhraM svanavantamugram || 57||

patAkinaM vajranipAtanisvanaM  sitAshvayuktaM shubhatUNashobhitam |
imaM samAsthAya rathaM ratharShabhaM  raNe haniShyAmyahamarjunaM balAt || 58||

taM chenmRRityuH sarvaharo.abhirakShate  sadApramattaH samare pANDuputram |
taM vA haniShyAmi sametya yuddhe  yAsyAmi vA bhIShmamukho yamAya || 59||

yamavaruNakuberavAsavA vA  yadi yugapatsagaNA mahAhave |
jugupiShava ihaitya pANDavaM  kimu bahunA saha tairjayAmi tam || 60||

iti raNarabhasasya katthata stadupanishamya vachaH sa madrarAT |
avahasadavamanya vIryavA npratiShiShidhe cha jagAda chottaram || 61||

virama virama karNa katthanA datirabhaso.asyati chApyayuktavAk |
kva cha hi naravaro dhana~njayaH  kva punariha tvamupAramAbudha || 62||

yadusadanamupendrapAlitaM  tridivamivAmararAjarakShitam |
prasabhamiha vilokya ko hare tpuruShavarAvarajAmRRite.arjunAt || 63||

tribhuvanasRRijamIshvareshvaraM  ka iha pumAnbhavamAhvayedyudhi |
mRRigavadhakalahe RRite.arjunA tsurapativIryasamaprabhAvataH || 64||

asurasuramahoragAnnarA ngaruDapishAchasayakSharAkShasAn |
iShubhirajayadagnigauravA tsvabhilaShitaM cha havirdadau jayaH || 65||

smarasi nanu yadA parairhRRitaH  sa cha dhRRitarAShTrasuto vimokShitaH |
dinakaraja narottamairyadA  maruShu bahUnvinihatya tAnarIn || 66||

prathamamapi palAyite tvayi  priyakalahA dhRRitarAShTrasUnavaH |
smarasi nanu yadA pramochitAH  khacharagaNAnavajitya pANDavaiH || 67||

samuditabalavAhanAH punaH  puruShavareNa jitAH stha gograhe |
sagurugurusutAH sabhIShmakAH  kimu na jitaH sa tadA tvayArjunaH || 68||

idamaparamupasthitaM puna stava nidhanAya suyuddhamadya vai |
yadi na ripubhayAtpalAyase  samaragato.adya hato.asi sUtaja || 69||

sa~njaya uvAcha||

iti bahuparuShaM prabhAShati  pramanasi madrapatau ripustavam |
bhRRishamatiruShitaH paraM vRRiShaH  kurupRRitanApatirAha madrapam || 70||

bhavatu bhavatu kiM vikatthase  nanu mama tasya cha yuddhamudyatam |
yadi sa jayati mAM mahAhave  tata idamastu sukatthitaM tava || 71||

evamastviti madresha uktvA nottaramuktavAn |
yAhi madresha chApyenaM karNaH prAha yuyutsayA || 72||

sa rathaH prayayau shatrU~nshvetAshvaH shalyasArathiH |
nighnannamitrAnsamare tamo ghnansavitA yathA || 73||

tataH prAyAtprItimAnvai rathena  vaiyAghreNa shvetayujAtha karNaH |
sa chAlokya dhvajinIM pANDavAnAM  dhana~njayaM tvarayA paryapRRichChat || 74||

\hrule

\medskip
              madrakakutsanam.h
                  27
\medskip

sa~njaya uvAcha||

prayAneva tadA karNo harShayanvAhinIM tava |
ekaikaM samare dRRiShTvA pANDavaM paryapRRichChata || 1||

yo mamAdya mahAtmAnaM darshayechChvetavAhanam |
tasmai dadyAmabhipretaM varaM yaM manasechChati || 2||

sa chettadabhimanyeta tasmai dadyAmahaM punaH |
shakaTaM ratnasampUrNaM yo me brUyAddhana~njayam || 3||

sa chettadabhimanyeta puruSho.arjunadarshivAn |
anyaM tasmai punardadyAM sauvarNaM hastiShaDgavam || 4||

tathA tasmai punardadyAM strINAM shatamala~NkRRitam |
shyAmAnAM niShkakaNThInAM gItavAdyavipashchitAm || 5||

sa chettadabhimanyeta puruSho.arjunadarshivAn |
anyaM tasmai varaM dadyAM shvetAnpa~nchashatAnhayAn || 6||

hemabhANDaparichChannAnsumRRiShTamaNikuNDalAn |
sudAntAnapi chaivAhaM dadyAmaShTashatAnparAn || 7||

rathaM cha shubhraM sauvarNaM dadyAM tasmai svala~NkRRitam |
yuktaM paramakAmbojairyo me brUyAddhana~njayam || 8||

anyaM tasmai varaM dadyAM ku~njarANAM shatAni ShaT |
kA~nchanairvividhairbhANDairAchChannAnhemamAlinaH || 9||

utpannAnaparAnteShu vinItAnhastishikShakaiH || 9||

sa chettadabhimanyeta puruSho.arjunadarshivAn |
anyaM tasmai varaM dadyAM yamasau kAmayetsvayam || 10||

putradArAnvihArA.nshcha yadanyadvittamasti me |
tachcha tasmai punardadyAM yadyatsa manasechChati || 11||

hatvA cha sahitau kRRiShNau tayorvittAni sarvashaH |
tasmai dadyAmahaM yo me prabrUyAtkeshavArjunau || 12||

etA vAchaH subahushaH karNa uchchArayanyudhi |
dadhmau sAgarasambhUtaM susvanaM sha~Nkhamuttamam || 13||

tA vAchaH sUtaputrasya tathA yuktA nishamya tu |
duryodhano mahArAja prahRRiShTaH sAnugo.abhavat || 14||

tato dundubhinirghoSho mRRida~NgAnAM cha sarvashaH |
siMhanAdaH savAditraH ku~njarANAM cha nisvanaH || 15||

prAdurAsIttadA rAja.nstvatsainye bharatarShabha |
yodhAnAM samprahRRiShTAnAM tathA samabhavatsvanaH || 16||

tathA prahRRiShTe sainye tu plavamAnaM mahAratham |
vikatthamAnaM samare rAdheyamarikarshanam || 17||

madrarAjaH prahasyedaM vachanaM pratyabhAShata || 17||

mA sUtaputra mAnena sauvarNaM hastiShaDgavam |
prayachCha puruShAyAdya drakShyasi tvaM dhana~njayam || 18||

bAlyAdiva tvaM tyajasi vasu vaishravaNo yathA |
ayatnenaiva rAdheya draShTAsyadya dhana~njayam || 19||

parAsRRijasi mithyA kiM kiM cha tvaM bahu mUDhavat |
apAtradAne ye doShAstAnmohAnnAvabudhyase || 20||

yatpravedayase vittaM bahutvena khalu tvayA |
shakyaM bahuvidhairyaj~nairyaShTuM sUta yajasva taiH || 21||

yachcha prArthayase hantuM kRRiShNau mohAnmRRiShaiva tat |
na hi shushruma saMmarde kroShTrA siMhau nipAtitau || 22||

aprArthitaM prArthayase suhRRido na hi santi te |
ye tvAM na vArayantyAshu prapatantaM hutAshane || 23||

kAlakAryaM na jAnIShe kAlapakvo.asyasa.nshayam |
bahvabaddhamakarNIyaM ko hi brUyAjjijIviShuH || 24||

samudrataraNaM dorbhyAM kaNThe baddhvA yathA shilAm |
giryagrAdvA nipatanaM tAdRRiktava chikIrShitam || 25||

sahitaH sarvayodhaistvaM vyUDhAnIkaiH surakShitaH |
dhana~njayena yudhyasva shreyashchetprAptumichChasi || 26||

hitArthaM dhArtarAShTrasya bravImi tvA na hi.nsayA |
shraddhatsvaitanmayA proktaM yadi te.asti jijIviShA || 27||

karNa uvAcha||

svavIrye.ahaM parAshvasya prArthayAmyarjunaM raNe |
tvaM tu mitramukhaH shatrurmAM bhIShayitumichChasi || 28||

na mAmasmAdabhiprAyAtkashchidadya nivartayet |
apIndro vajramudyamya kiM nu martyaH kariShyati || 29||

sa~njaya uvAcha||

iti karNasya vAkyAnte shalyaH prAhottaraM vachaH |
chukopayiShuratyarthaM karNaM madreshvaraH punaH || 30||

yadA vai tvAM phalgunaveganunnA  jyAchoditA hastavatA visRRiShTAH |
anvetAraH ka~NkapatrAH shitAgrA stadA tapsyasyarjunasyAbhiyogAt || 31||

yadA divyaM dhanurAdAya pArthaH  prabhAsayanpRRitanAM savyasAchI |
tvAmardayeta nishitaiH pRRiShatkai stadA pashchAttapsyase sUtaputra || 32||

bAlashchandraM mAtura~Nke shayAno  yathA kashchitprArthayate.apahartum |
tadvanmohAdyatamAno rathastha stvaM prArthayasyarjunamadya jetum || 33||

trishUlamAshliShya sutIkShNadhAraM  sarvANi gAtrANi nigharShasi tvam |
sutIkShNadhAropamakarmaNA tvaM  yuyutsase yo.arjunenAdya karNa || 34||

siddhaM siMhaM kesariNaM bRRihantaM  bAlo mUDhaH kShudramRRigastarasvI |
samAhvayettadvadetattavAdya  samAhvAnaM sUtaputrArjunasya || 35||

mA sUtaputrAhvaya rAjaputraM  mahAvIryaM kesariNaM yathaiva |
vane sRRigAlaH pishitasya tRRipto  mA pArthamAsAdya vina~NkShyasi tvam || 36||

IShAdantaM mahAnAgaM prabhinnakaraTAmukham |
shashakAhvayase yuddhe karNa pArthaM dhana~njayam || 37||

bilasthaM kRRiShNasarpaM tvaM bAlyAtkAShThena vidhyasi |
mahAviShaM pUrNakoshaM yatpArthaM yoddhumichChasi || 38||

siMhaM kesariNaM kruddhamatikramyAbhinardasi |
sRRigAla iva mUDhatvAnnRRisiMhaM karNa pANDavam || 39||

suparNaM patagashreShThaM vainateyaM tarasvinam |
laTvevAhvayase pAte karNa pArthaM dhana~njayam || 40||

sarvAmbhonilayaM bhImamUrmimantaM jhaShAyutam |
chandrodaye vivartantamaplavaH santitIrShasi || 41||

RRiShabhaM dundubhigrIvaM tIkShNashRRi~NgaM prahAriNam |
vatsa Ahvayase yuddhe karNa pArthaM dhana~njayam || 42||

mahAghoShaM mahAmeghaM darduraH pratinardasi |
kAmatoyapradaM loke naraparjanyamarjunam || 43||

yathA cha svagRRihasthaH shvA vyAghraM vanagataM bhaShet |
tathA tvaM bhaShase karNa naravyAghraM dhana~njayam || 44||

sRRigAlo.api vane karNa shashaiH parivRRito vasan |
manyate siMhamAtmAnaM yAvatsiMhaM na pashyati || 45||

tathA tvamapi rAdheya siMhamAtmAnamichChasi |
apashya~nshatrudamanaM naravyAghraM dhana~njayam || 46||

vyAghraM tvaM manyase.a.atmAnaM yAvatkRRiShNau na pashyasi |
samAsthitAvekarathe sUryAchandramasAviva || 47||

yAvadgANDIvanirghoShaM na shRRiNoShi mahAhave |
tAvadeva tvayA karNa shakyaM vaktuM yathechChasi || 48||

rathashabdadhanuHshabdairnAdayantaM disho dasha |
nardantamiva shArdUlaM dRRiShTvA kroShTA bhaviShyasi || 49||

nityameva sRRigAlastvaM nityaM siMho dhana~njayaH |
vIrapradveShaNAnmUDha nityaM kroShTeva lakShyase || 50||

yathAkhuH syAdbiDAlashcha shvA vyAghrashcha balAbale |
yathA sRRigAlaH siMhashcha yathA cha shashaku~njarau || 51||

yathAnRRitaM cha satyaM cha yathA chApi viShAmRRite |
tathA tvamapi pArthashcha prakhyAtAvAtmakarmabhiH || 52||

sa~njaya uvAcha||

adhikShiptastu rAdheyaH shalyenAmitatejasA |
shalyamAha susa~Nkruddho vAkShalyamavadhArayan || 53||

guNAnguNavataH shalya guNavAnvetti nAguNaH |
tvaM tu nityaM guNairhInaH kiM j~nAsyasyaguNo guNAn || 54||

arjunasya mahAstrANi krodhaM vIryaM dhanuH sharAn |
ahaM shalyAbhijAnAmi na tvaM jAnAsi tattathA || 55||

evamevAtmano vIryamahaM vIryaM cha pANDave |
jAnannevAhvaye yuddhe shalya nAgniM pata~Ngavat || 56||

asti chAyamiShuH shalya supu~Nkho raktabhojanaH |
ekatUNIshayaH patrI sudhautaH samala~NkRRitaH || 57||

shete chandanapUrNena pUjito bahulAH samAH |
Aheyo viShavAnugro narAshvadvipasa~NghahA || 58||

ekavIro mahAraudrastanutrAsthividAraNaH |
nirbhindyAM yena ruShTo.ahamapi meruM mahAgirim || 59||

tamahaM jAtu nAsyeyamanyasminphalgunAdRRite |
kRRiShNAdvA devakIputrAtsatyaM chAtra shRRiNuShva me || 60||

tenAhamiShuNA shalya vAsudevadhana~njayau |
yotsye paramasa~Nkruddhastatkarma sadRRishaM mama || 61||

sarveShAM vAsudevAnAM kRRiShNe lakShmIH pratiShThitA |
sarveShAM pANDuputrANAM jayaH pArthe pratiShThitaH || 62||

ubhayaM tatsamAsAdya ko.ativartitumarhati || 62||

tAvetau puruShavyAghrau sametau syandane sthitau |
mAmekamabhisa.nyAtau sujAtaM shalya pashya me || 63||

pitRRiShvasAmAtulajau bhrAtarAvaparAjitau |
maNI sUtra iva protau draShTAsi nihatau mayA || 64||

arjune gANDivaM kRRiShNe chakraM tArkShyakapidhvajau |
bhIrUNAM trAsajananau shalya harShakarau mama || 65||

tvaM tu duShprakRRitirmUDho mahAyuddheShvakovidaH |
bhayAvatIrNaH santrAsAdabaddhaM bahu bhAShase || 66||

sa.nstauShi tvaM tu kenApi hetunA tau kudeshaja |
tau hatvA samare hantA tvAmaddhA sahabAndhavam || 67||

pApadeshaja durbuddhe kShudra kShatriyapA.nsana |
suhRRidbhUtvA ripuH kiM mAM kRRiShNAbhyAM bhIShayannasi || 68||

tau vA mamAdya hantArau hantAsmi samare sthitau |
nAhaM bibhemi kRRiShNAbhyAM vijAnannAtmano balam || 69||

vAsudevasahasraM vA phalgunAnAM shatAni cha |
ahameko haniShyAmi joShamAssva kudeshaja || 70||

striyo bAlAshcha vRRiddhAshcha prAyaH krIDAgatA janAH |
yA gAthAH sampragAyanti kurvanto.adhyayanaM yathA || 71||

tA gAthAH shRRiNu me shalya madrakeShu durAtmasu || 71||

brAhmaNaiH kathitAH pUrvaM yathAvadrAjasaMnidhau |
shrutvA chaikamanA mUDha kShama vA brUhi vottaram || 72||

mitradhru~Nmadrako nityaM yo no dveShTi sa madrakaH |
madrake sa~NgataM nAsti kShudravAkye narAdhame || 73||

durAtmA madrako nityaM nityaM chAnRRitiko.anRRijuH |
yAvadantaM hi daurAtmyaM madrakeShviti naH shrutam || 74||

pitA mAtA cha putrashcha shvashrUshvashuramAtulAH |
jAmAtA duhitA bhrAtA naptA te te cha bAndhavAH || 75||

vayasyAbhyAgatAshchAnye dAsIdAsaM cha sa~Ngatam |
pumbhirvimishrA nAryashcha j~nAtAj~nAtAH svayechChayA || 76||

yeShAM gRRiheShu shiShTAnAM saktumanthAshinAM sadA |
pItvA sIdhuM sagomA.nsaM nardanti cha hasanti cha || 77||

yAni chaivApyabaddhAni pravartante cha kAmataH |
kAmapralApino.anyonyaM teShu dharmaH kathaM bhavet || 78||

madrakeShu vilupteShu prakhyAtAshubhakarmasu |
nApi vairaM na sauhArdaM madrakeShu samAcharet || 79||

madrake sa~NgataM nAsti madrako hi sachApalaH |
madrakeShu cha duHsparshaM shauchaM gAndhArakeShu cha || 80||

rAjayAjakayAjyena naShTaM dattaM havirbhavet || 81||
shUdrasa.nskArako vipro yathA yAti parAbhavam |
tathA brahmadviSho nityaM gachChantIha parAbhavam || 82||

madrake sa~NgataM nAsti hataM vRRishchikato viSham |
AtharvaNena mantreNa sarvA shAntiH kRRitA bhavet || 83||

iti vRRishchikadaShTasya nAnAviShahatasya cha |
kurvanti bheShajaM prAj~nAH satyaM tachchApi dRRishyate || 84||

evaM vidva~njoShamAssva shRRiNu chAtrottaraM vachaH || 84||

vAsA.nsyutsRRijya nRRityanti striyo yA madyamohitAH |
mithune.asa.nyatAshchApi yathAkAmacharAshcha tAH || 85||

tAsAM putraH kathaM dharmaM madrako vaktumarhati || 85||

yAstiShThantyaH pramehanti yathaivoShTrIdasherake |
tAsAM vibhraShTalajjAnAM nirlajjAnAM tatastataH || 86||

tvaM putrastAdRRishInAM hi dharmaM vaktumihechChasi || 86||

suvIrakaM yAchyamAnA madrakA kaShati sphijau |
adAtukAmA vachanamidaM vadati dAruNam || 87||

mA mA suvIrakaM kashchidyAchatAM dayito mama |
putraM dadyAM pratipadaM na tu dadyAM suvIrakam || 88||

nAryo bRRihatyo nirhrIkA madrakAH kambalAvRRitAH |
ghasmarA naShTashauchAshcha prAya ityanushushruma || 89||

evamAdi mayAnyairvA shakyaM vaktuM bhavedbahu |
A keshAgrAnnakhAgrAchcha vaktavyeShu kuvartmasu || 90||

madrakAH sindhusauvIrA dharmaM vidyuH kathaM tviha |
pApadeshodbhavA mlechChA dharmANAmavichakShaNAH || 91||

eSha mukhyatamo dharmaH kShatriyasyeti naH shrutam |
yadAjau nihataH shete sadbhiH samabhipUjitaH || 92||

AyudhAnAM samparAye yanmuchyeyamahaM tataH |
na me sa prathamaH kalpo nidhane svargamichChataH || 93||

so.ahaM priyaH sakhA chAsmi dhArtarAShTrasya dhImataH |
tadarthe hi mama prANA yachcha me vidyate vasu || 94||

vyaktaM tvamapyupahitaH pANDavaiH pApadeshaja |
yathA hyamitravatsarvaM tvamasmAsu pravartase || 95||

kAmaM na khalu shakyo.ahaM tvadvidhAnAM shatairapi |
sa~NgrAmAdvimukhaH kartuM dharmaj~na iva nAstikaiH || 96||

sAra~Nga iva gharmArtaH kAmaM vilapa shuShya cha |
nAhaM bhIShayituM shakyaH kShatravRRitte vyavasthitaH || 97||

tanutyajAM nRRisiMhAnAmAhaveShvanivartinAm |
yA gatirguruNA prA~Nme proktA rAmeNa tAM smara || 98||

sveShAM trANArthamudyuktaM vadhAya dviShatAmapi |
viddhi mAmAsthitaM vRRittaM paurUravasamuttamam || 99||

na tadbhUtaM prapashyAmi triShu lokeShu madraka |
yo mAmasmAdabhiprAyAdvArayediti me matiH || 100||

evaM vidva~njoShamAssva trAsAtkiM bahu bhAShase |
mA tvA hatvA pradAsyAmi kravyAdbhyo madrakAdhama || 101||

mitrapratIkShayA shalya dhArtarAShTrasya chobhayoH |
apavAdatitikShAbhistribhiretairhi jIvasi || 102||

punashchedIdRRishaM vAkyaM madrarAja vadiShyasi |
shiraste pAtayiShyAmi gadayA vajrakalpayA || 103||

shrotArastvidamadyeha draShTAro vA kudeshaja |
karNaM vA jaghnatuH kRRiShNau karNo vApi jaghAna tau || 104||

evamuktvA tu rAdheyaH punareva vishAM pate |
abravInmadrarAjAnaM yAhi yAhItyasambhramam || 105||

\hrule

\medskip
              ha.nsakAkIyopAkhyAnam.h
                  28
\medskip

sa~njaya uvAcha||

mAriShAdhiratheH shrutvA vacho yuddhAbhinandinaH |
shalyo.abravItpunaH karNaM nidarshanamudAharan || 1||

yathaiva matto madyena tvaM tathA na cha vA tathA |
tathAhaM tvAM pramAdyantaM chikitsAmi suhRRittayA || 2||

imAM kAkopamAM karNa prochyamAnAM nibodha me |
shrutvA yatheShTaM kuryAstvaM vihIna kulapA.nsana || 3||

nAhamAtmani ki~nchidvai kilbiShaM karNa sa.nsmare |
yena tvaM mAM mahAbAho hantumichChasyanAgasam || 4||

avashyaM tu mayA vAchyaM budhyatAM yadi te hitam |
visheShato rathasthena rAj~nashchaiva hitaiShiNA || 5||

samaM cha viShamaM chaiva rathinashcha balAbalam |
shramaH khedashcha satataM hayAnAM rathinA saha || 6||

Ayudhasya parij~nAnaM rutaM cha mRRigapakShiNAm |
bhArashchApyatibhArashcha shalyAnAM cha pratikriyA || 7||

astrayogashcha yuddhaM cha nimittAni tathaiva cha |
sarvametanmayA j~neyaM rathasyAsya kuTumbinA || 8||

atastvAM kathaye karNa nidarshanamidaM punaH || 8||

vaishyaH kila samudrAnte prabhUtadhanadhAnyavAn |
yajvA dAnapatiH kShAntaH svakarmastho.abhavachChuchiH || 9||

bahuputraH priyApatyaH sarvabhUtAnukampakaH |
rAj~no dharmapradhAnasya rAShTre vasati nirbhayaH || 10||

putrANAM tasya bAlAnAM kumArANAM yashasvinAm |
kAko bahUnAmabhavaduchchiShTakRRitabhojanaH || 11||

tasmai sadA prayachChanti vaishyaputrAH kumArakAH |
mA.nsodanaM dadhi kShIraM pAyasaM madhusarpiShI || 12||

sa chochChiShTabhRRitaH kAko vaishyaputraiH kumArakaiH |
sadRRishAnpakShiNo dRRiptaH shreyasashchAvamanyate || 13||

atha ha.nsAH samudrAnte kadAchidabhipAtinaH |
garuDasya gatau tulyAshchakrA~NgA hRRiShTachetasaH || 14||

kumArakAstato ha.nsAndRRiShTvA kAkamathAbruvan |
bhavAneva vishiShTo hi patatribhyo viha~Ngama || 15||

pratAryamANastu sa tairalpabuddhibhiraNDajaH |
tadvachaH satyamityeva maurkhyAddarpAchcha manyate || 16||

tAnso.abhipatya jij~nAsuH ka eShAM shreShThabhAgiti |
uchChiShTadarpitaH kAko bahUnAM dUrapAtinAm || 17||

teShAM yaM pravaraM mene ha.nsAnAM dUrapAtinAm |
tamAhvayata durbuddhiH patAma iti pakShiNam || 18||

tachChrutvA prAhasanha.nsA ye tatrAsansamAgatAH |
bhAShato bahu kAkasya balinaH patatAM varAH || 19||

idamUchushcha chakrA~NgA vachaH kAkaM viha~NgamAH || 19||

vayaM ha.nsAshcharAmemAM pRRithivIM mAnasaukasaH |
pakShiNAM cha vayaM nityaM dUrapAtena pUjitAH || 20||

kathaM nu ha.nsaM balinaM vajrA~NgaM dUrapAtinam |
kAko bhUtvA nipatane samAhvayasi durmate || 21||

kathaM tvaM patanaM kAka sahAsmAbhirbravIShi tat || 21||

atha ha.nsavacho mUDhaH kutsayitvA punaH punaH |
prajagAdottaraM kAkaH katthano jAtilAghavAt || 22||

shatamekaM cha pAtAnAM patitAsmi na sa.nshayaH |
shatayojanamekaikaM vichitraM vividhaM tathA || 23||

uDDInamavaDInaM cha praDInaM DInameva cha |
niDInamatha saNDInaM tiryakchAtigatAni cha || 24||

viDInaM pariDInaM cha parADInaM suDInakam |
atiDInaM mahADInaM niDInaM pariDInakam || 25||

gatAgatapratigatA bahvIshcha nikuDInikAH |
kartAsmi miShatAM vo.adya tato drakShyatha me balam || 26||

evamukte tu kAkena prahasyaiko viha~NgamaH |
uvAcha ha.nsastaM kAkaM vachanaM tannibodha me || 27||

shatamekaM cha pAtAnAM tvaM kAka patitA dhruvam |
ekameva tu ye pAtaM viduH sarve viha~NgamAH || 28||

tamahaM patitA kAka nAnyaM jAnAmi ka~nchana |
pata tvamapi raktAkSha yena vA tena manyase || 29||

atha kAkAH prajahasurye tatrAsansamAgatAH |
kathamekena pAtena ha.nsaH pAtashataM jayet || 30||

ekenaiva shatasyaikaM pAtenAbhibhaviShyati |
ha.nsasya patitaM kAko balavAnAshuvikramaH || 31||

prapetatuH spardhayAtha tatastau ha.nsavAyasau |
ekapAtI cha chakrA~NgaH kAkaH pAtashatena cha || 32||

petivAnatha chakrA~NgaH petivAnatha vAyasaH |
visismApayiShuH pAtairAchakShANo.a.atmanaH kriyAm || 33||

atha kAkasya chitrANi patitAnItarANi cha |
dRRiShTvA pramuditAH kAkA vineduratha taiH svaraiH || 34||

ha.nsA.nshchAvahasanti sma prAvadannapriyANi cha |
utpatyotpatya cha prAhurmuhUrtamiti cheti cha || 35||

vRRikShAgrebhyaH sthalebhyashcha nipatantyutpatanti cha |
kurvANA vividhAnrAvAnAsha.nsantastadA jayam || 36||

ha.nsastu mRRidukenaiva vikrAntumupachakrame |
pratyahIyata kAkAchcha muhUrtamiva mAriSha || 37||

avamanya rayaM ha.nsAnidaM vachanamabravIt |
yo.asAvutpatito ha.nsaH so.asAveva prahIyate || 38||

atha ha.nsaH sa tachChrutvA prApatatpashchimAM disham |
uparyupari vegena sAgaraM varuNAlayam || 39||

tato bhIH prAvishatkAkaM tadA tatra vichetasam |
dvIpadrumAnapashyantaM nipatantaM shramAnvitam || 40||

nipateyaM kva nu shrAnta iti tasmi~njalArNave || 40||

aviShahyaH samudro hi bahusattvagaNAlayaH |
mahAbhUtashatodbhAsI nabhaso.api vishiShyate || 41||

gAmbhIryAddhi samudrasya na visheShaH kulAdhama |
digambarAmbhasAM karNa samudrasthA hi durjayAH || 42||

vidUrapAtAttoyasya kiM punaH karNa vAyasaH || 42||

atha ha.nso.abhyatikramya muhUrtamiti cheti cha |
avekShamANastaM kAkaM nAshaknodvyapasarpitum || 43||

atikramya cha chakrA~NgaH kAkaM taM samudaikShata || 43||

taM tathA hIyamAnaM cha ha.nso dRRiShTvAbravIdidam |
ujjihIrShurnimajjantaM smaransatpuruShavratam || 44||

bahUni patanAni tvamAchakShANo muhurmuhuH |
patasyavyAhara.nshchedaM na no guhyaM prabhAShase || 45||

kiM nAma patanaM kAka yattvaM patasi sAmpratam |
jalaM spRRishasi pakShAbhyAM tuNDena cha punaH punaH || 46||

sa pakShAbhyAM spRRishannArtastuNDena jalamarNave |
kAko dRRiDhaM parishrAntaH sahasA nipapAta ha || 47||

ha.nsa uvAcha||

shatamekaM cha pAtAnAM yatprabhAShasi vAyasa |
nAnAvidhAnIha purA tachchAnRRitamihAdya te || 48||

kAka uvAcha||

uchChiShTadarpito ha.nsa manye.a.atmAnaM suparNavat |
avamanya bahU.nshchAhaM kAkAnanyA.nshcha pakShiNaH || 49||

prANairha.nsa prapadye tvAM dvIpAntaM prApayasva mAm || 49||

yadyahaM svastimAnha.nsa svadeshaM prApnuyAM punaH |
na ka~nchidavamanyeyamApado mAM samuddhara || 50||

tameva.nvAdinaM dInaM vilapantamachetanam |
kAka kAketi vAshantaM nimajjantaM mahArNave || 51||

tathaitya vAyasaM ha.nso jalaklinnaM sudurdasham |
padbhyAmutkShipya vepantaM pRRiShThamAropayachChanaiH || 52||

Aropya pRRiShThaM kAkaM taM ha.nsaH karNa vichetasam |
AjagAma punardvIpaM spardhayA petaturyataH || 53||

sa.nsthApya taM chApi punaH samAshvAsya cha khecharam |
gato yathepsitaM deshaM ha.nso mana ivAshugaH || 54||

uchChiShTabhojanAtkAko yathA vaishyakule tu saH |
evaM tvamuchChiShTabhRRito dhArtarAShTrairna sa.nshayaH || 55||

sadRRishA~nshreyasashchApi sarvAnkarNAtimanyase || 55||

droNadrauNikRRipairgupto bhIShmeNAnyaishcha kauravaiH |
virATanagare pArthamekaM kiM nAvadhIstadA || 56||

yatra vyastAH samastAshcha nirjitAH stha kirITinA |
sRRigAlA iva siMhena kva te vIryamabhUttadA || 57||

bhrAtaraM cha hataM dRRiShTvA nirjitaH savyasAchinA |
pashyatAM kuruvIrANAM prathamaM tvaM palAyathAH || 58||

tathA dvaitavane karNa gandharvaiH samabhidrutaH |
kurUnsamagrAnutsRRijya prathamaM tvaM palAyathAH || 59||

hatvA jitvA cha gandharvA.nshchitrasenamukhAnraNe |
karNa duryodhanaM pArthaH sabhAryaM samamochayat || 60||

punaH prabhAvaH pArthasya purANaH keshavasya cha |
kathitaH karNa rAmeNa sabhAyAM rAjasa.nsadi || 61||

satataM cha tadashrauShIrvachanaM droNabhIShmayoH |
avadhyau vadatoH kRRiShNau saMnidhau vai mahIkShitAm || 62||

kiyantaM tatra vakShyAmi yena yena dhana~njayaH |
tvatto.atiriktaH sarvebhyo bhUtebhyo brAhmaNo yathA || 63||

idAnImeva draShTAsi pradhane syandane sthitau |
putraM cha vasudevasya pANDavaM cha dhana~njayam || 64||

devAsuramanuShyeShu prakhyAtau yau nararShabhau |
prakAshenAbhivikhyAtau tvaM tu khadyotavannRRiShu || 65||

evaM vidvAnmAvama.nsthAH sUtaputrAchyutArjunau |
nRRisiMhau tau narashvA tvaM joShamAssva vikatthana || 66||

\hrule

\medskip
                  29
\medskip

sa~njaya uvAcha||

madrAdhipasyAdhirathistadaivaM  vacho nishamyApriyamapratItaH |
uvAcha shalyaM viditaM mamaita dyathAvidhAvarjunavAsudevau || 1||

shaure rathaM vAhayato.arjunasya  balaM mahAstrANi cha pANDavasya |
ahaM vijAnAmi yathAvadadya  parokShabhUtaM tava tattu shalya || 2||

tau chApradhRRiShyau shastrabhRRitAM variShThau  vyapetabhIryodhayiShyAmi kRRiShNau |
santApayatyabhyadhikaM tu rAmA chChApo.adya mAM brAhmaNasattamAchcha || 3||

avAtsaM vai brAhmaNachChadmanAhaM  rAme purA divyamastraM chikIrShuH |
tatrApi me devarAjena vighno  hitArthinA phalgunasyaiva shalya || 4||

kRRito.avabhedena mamorumetya  pravishya kITasya tanuM virUpAm |
gurorbhayAchchApi na chelivAnahaM  tachchAvabuddho dadRRishe sa vipraH || 5||

pRRiShTashchAhaM tamavochaM maharShiM  sUto.ahamasmIti sa mAM shashApa |
sUtopadhAvAptamidaM tvayAstraM  na karmakAle pratibhAsyati tvAm || 6||

anyatra yasmAttava mRRityukAlA dabrAhmaNe brahma na hi dhruvaM syAt |
tadadya paryAptamatIva shastra masminsa~NgrAme tumule tAta bhIme || 7||

apAM patirvegavAnaprameyo  nimajjayiShyannivahAnprajAnAm |
mahAnagaM yaH kurute samudraM  velaiva taM vArayatyaprameyam || 8||

pramu~nchantaM bANasa~NghAnamoghA nmarmachChido vIrahaNaH sapatrAn |
kuntIputraM pratiyotsyAmi yuddhe  jyAkarShiNAmuttamamadya loke || 9||

evaM balenAtibalaM mahAstraM  samudrakalpaM sudurApamugram |
sharaughiNaM pArthivAnmajjayantaM  veleva pArthamiShubhiH sa.nsahiShye || 10||

adyAhave yasya na tulyamanyaM  manye manuShyaM dhanurAdadAnam |
surAsurAnvai yudhi yo jayeta  tenAdya me pashya yuddhaM sughoram || 11||

atimAnI pANDavo yuddhakAmo  amAnuShaireShyati me mahAstraiH |
tasyAstramastrairabhihatya sa~Nkhye  sharottamaiH pAtayiShyAmi pArtham || 12||

divAkareNApi samaM tapantaM  samAptarashmiM yashasA jvalantam |
tamonudaM megha ivAtimAtro  dhana~njayaM ChAdayiShyAmi bANaiH || 13||

vaishvAnaraM dhUmashikhaM jvalantaM  tejasvinaM lokamimaM dahantam |
megho bhUtvA sharavarShairyathAgniM  tathA pArthaM shamayiShyAmi yuddhe || 14||

pramAthinaM balavantaM prahAriNaM  prabha~njanaM mAtarishvAnamugram |
yuddhe sahiShye himavAnivAchalo  dhana~njayaM kruddhamamRRiShyamANam || 15||

vishAradaM rathamArgeShvasaktaM  dhuryaM nityaM samareShu pravIram |
loke varaM sarvadhanurdharANAM  dhana~njayaM sa.nyuge sa.nsahiShye || 16||

adyAhave yasya na tulyamanyaM  madhyemanuShyaM dhanurAdadAnam |
sarvAmimAM yaH pRRithivIM saheta  tathA vidvAnyotsyamAno.asmi tena || 17||

yaH sarvabhUtAni sadevakAni  prasthe.ajayatkhANDave savyasAchI |
ko jIvitaM rakShamANo hi tena  yuyutsate mAmRRite mAnuSho.anyaH || 18||

ahaM tasya pauruShaM pANDavasya  brUyAM hRRiShTaH samitau kShatriyANAm |
kiM tvaM mUrkhaH prabhaShanmUDhachetA  mAmavochaH pauruShamarjunasya || 19||

apriyo yaH paruSho niShThuro hi  kShudraH kSheptA kShamiNashchAkShamAvAn |
hanyAmahaM tAdRRishAnAM shatAni  kShamAmi tvAM kShamayA kAlayogAt || 20||

avochastvaM pANDavArthe.apriyANi  pradharShayanmAM mUDhavatpApakarman |
mayyArjave jihmagatirhatastvaM  mitradrohI saptapadaM hi mitram || 21||

kAlastvayaM mRRityumayo.atidAruNo  duryodhano yuddhamupAgamadyat |
tasyArthasiddhimabhikA~NkShamANa stamabhyeShye yatra naikAntyamasti || 22||

mitraM midernandateH prIyatervA  santrAyatermAnada modatervA |
bravIti tachchAmuta viprapUrvA ttachchApi sarvaM mama duryodhane.asti || 23||

shatruH shadeH shAsateH shAyatervA  shRRiNAtervA shvayatervApi sarge |
upasargAdbahudhA sUdateshcha  prAyeNa sarvaM tvayi tachcha mahyam || 24||

duryodhanArthaM tava chApriyArthaM  yashorthamAtmArthamapIshvarArtham |
tasmAdahaM pANDavavAsudevau  yotsye yatnAtkarma tatpashya me.adya || 25||

astrANi pashyAdya mamottamAni  brAhmANi divyAnyatha mAnuShANi |
AsAdayiShyAmyahamugravIryaM  dvipottamaM mattamivAbhimattaH || 26||

astraM brAhmaM manasA taddhyajayyaM  kShepsye pArthAyApratimaM jayAya |
tenApi me naiva muchyeta yuddhe  na chetpatedviShame me.adya chakram || 27||

vaivasvatAddaNDahastAdvaruNAdvApi pAshinaH |
sagadAdvA dhanapateH savajrAdvApi vAsavAt || 28||

nAnyasmAdapi kasmAchchidbibhimo hyAtatAyinaH |
iti shalya vijAnIhi yathA nAhaM bibhemyabhIH || 29||

tasmAdbhayaM na me pArthAnnApi chaiva janArdanAt |
adya yuddhaM hi tAbhyAM me samparAye bhaviShyati || 30||

shvabhre te patatAM chakramiti me brAhmaNo.avadat |
yudhyamAnasya sa~NgrAme prAptasyaikAyane bhayam || 31||

tasmAdbibhemi balavadbrAhmaNavyAhRRitAdaham |
ete hi somarAjAna IshvarAH sukhaduHkhayoH || 32||

homadhenvA vatsamasya pramatta iShuNAhanam |
charantamajane shalya brAhmaNAttapaso nidheH || 33||

IShAdantAnsaptashatAndAsIdAsashatAni cha |
dadato dvijamukhyAya prasAdaM na chakAra me || 34||

kRRiShNAnAM shvetavatsAnAM sahasrANi chaturdasha |
Aharanna labhe tasmAtprasAdaM dvijasattamAt || 35||

RRiddhaM gehaM sarvakAmairyachcha me vasu ki~nchana |
tatsarvamasmai satkRRitya prayachChAmi na chechChati || 36||

tato.abravInmAM yAchantamaparAddhaM prayatnataH |
vyAhRRitaM yanmayA sUta tattathA na tadanyathA || 37||

anRRitoktaM prajA hanyAttataH pApamavApnuyAt |
tasmAddharmAbhirakShArthaM nAnRRitaM vaktumutsahe || 38||

mA tvaM brahmagatiM hi.nsyAH prAyashchittaM kRRitaM tvayA |
madvAkyaM nAnRRitaM loke kashchitkuryAtsamApnuhi || 39||

ityetatte mayA proktaM kShiptenApi suhRRittayA |
jAnAmi tvAdhikShipantaM joShamAssvottaraM shRRiNu || 40||

\hrule

\medskip
              bAlhIkamadrakakutsanam.h
                  30
\medskip

sa~njaya uvAcha||

tataH punarmahArAja madrarAjamari.ndamam |
abhyabhAShata rAdheyaH saMnivAryottaraM vachaH || 1||

yattvaM nidarshanArthaM mAM shalya jalpitavAnasi |
nAhaM shakyastvayA vAchA vibhIShayitumAhave || 2||

yadi mAM devatAH sarvA yodhayeyuH savAsavAH |
tathApi me bhayaM na syAtkimu pArthAtsakeshavAt || 3||

nAhaM bhIShayituM shakyo vA~NmAtreNa katha~nchana |
anyaM jAnIhi yaH shakyastvayA bhIShayituM raNe || 4||

nIchasya balametAvatpAruShyaM yattvamAttha mAm |
ashakto.asmadguNAnprAptuM valgase bahu durmate || 5||

na hi karNaH samudbhUto bhayArthamiha mAriSha |
vikramArthamahaM jAto yashorthaM cha tathaiva cha || 6||

idaM tu me tvamekAgraH shRRiNu madrajanAdhipa |
saMnidhau dhRRitarAShTrasya prochyamAnaM mayA shrutam || 7||

deshA.nshcha vividhA.nshchitrAnpUrvavRRittA.nshcha pArthivAn |
brAhmaNAH kathayantaH sma dhRRitarAShTramupAsate || 8||

tatra vRRiddhaH purAvRRittAH kathAH kAshchiddvijottamaH |
bAhlIkadeshaM madrA.nshcha kutsayanvAkyamabravIt || 9||

bahiShkRRitA himavatA ga~NgayA cha tiraskRRitAH |
sarasvatyA yamunayA kurukShetreNa chApi ye || 10||

pa~nchAnAM sindhuShaShThAnAM nadInAM ye.antarAshritAH |
tAndharmabAhyAnashuchInbAhlIkAnparivarjayet || 11||

govardhano nAma vaTaH subhANDaM nAma chatvaram |
etadrAjakuladvAramAkumAraH smarAmyaham || 12||

kAryeNAtyarthagADhena bAhlIkeShUShitaM mayA |
tata eShAM samAchAraH sa.nvAsAdvidito mama || 13||

shAkalaM nAma nagaramApagA nAma nimnagA |
jartikA nAma bAhlIkAsteShAM vRRittaM suninditam || 14||

dhAnAgauDAsave pItvA gomA.nsaM lashunaiH saha |
apUpamA.nsavATyAnAmAshinaH shIlavarjitAH || 15||

hasanti gAnti nRRityanti strIbhirmattA vivAsasaH |
nagarAgAravapreShu bahirmAlyAnulepanAH || 16||

mattAvagItairvividhaiH kharoShTraninadopamaiH |
AhuranyonyamuktAni prabruvANA madotkaTAH || 17||

hA hate hA hatetyeva svAmibhartRRihateti cha |
AkroshantyaH pranRRityanti mandAH parvasvasa.nyatAH || 18||

teShAM kilAvaliptAnAM nivasankurujA~Ngale |
kashchidbAhlIkamukhyAnAM nAtihRRiShTamanA jagau || 19||

sA nUnaM bRRihatI gaurI sUkShmakambalavAsinI |
mAmanusmaratI shete bAhlIkaM kuruvAsinam || 20||

shatadrukanadIM tIrtvA tAM cha ramyAmirAvatIm |
gatvA svadeshaM drakShyAmi sthUlasha~NkhAH shubhAH striyaH || 21||

manaHshilojjvalApA~NgA gauryastrikakudA~njanAH |
kevalAjinasa.nvItAH kUrdantyaH priyadarshanAH || 22||

mRRida~NgAnakasha~NkhAnAM mardalAnAM cha nisvanaiH |
kharoShTrAshvataraishchaiva mattA yAsyAmahe sukham || 23||

shamIpIlukarIrANAM vaneShu sukhavartmasu |
apUpAnsaktupiNDIshcha khAdanto mathitAnvitAH || 24||

pathiShu prabalA bhUtvA kadAsamRRidite.adhvani |
khalopahAraM kurvANAstADayiShyAma bhUyasaH || 25||

evaM hIneShu vrAtyeShu bAhlIkeShu durAtmasu |
kashchetayAno nivasenmuhUrtamapi mAnavaH || 26||

IdRRishA brAhmaNenoktA bAhlIkA moghachAriNaH |
yeShAM ShaDbhAgahartA tvamubhayoH shubhapApayoH || 27||

ityuktvA brAhmaNaH sAdhuruttaraM punaruktavAn |
bAhlIkeShvavinIteShu prochyamAnaM nibodhata || 28||

tatra sma rAkShasI gAti sadA kRRiShNachaturdashIm |
nagare shAkale sphIte Ahatya nishi dundubhim || 29||

kadA vA ghoShikA gAthAH punargAsyanti shAkale |
gavyasya tRRiptA mA.nsasya pItvA gauDaM mahAsavam || 30||

gaurIbhiH saha nArIbhirbRRihatIbhiH svala~NkRRitAH |
palANDugaNDUShayutAnkhAdante chaiDakAnbahUn || 31||

vArAhaM kaukkuTaM mA.nsaM gavyaM gArdabhamauShTrakam |
aiDaM cha ye na khAdanti teShAM janma nirarthakam || 32||

iti gAyanti ye mattAH shIdhunA shAkalAvataH |
sabAlavRRiddhAH kUrdantasteShu vRRittaM kathaM bhavet || 33||

iti shalya vijAnIhi hanta bhUyo bravImi te |
yadanyo.apyuktavAnasmAnbrAhmaNaH kurusa.nsadi || 34||

pa~ncha nadyo vahantyetA yatra pIluvanAnyapi |
shatadrushcha vipAshA cha tRRitIyerAvatI tathA || 35||

chandrabhAgA vitastA cha sindhuShaShThA bahirgatAH || 35||

AraTTA nAma te deshA naShTadharmAnna tAnvrajet |
vrAtyAnAM dAsamIyAnAM videhAnAmayajvanAm || 36||

na devAH pratigRRihNanti pitaro brAhmaNAstathA |
teShAM pranaShTadharmANAM bAhlIkAnAmiti shrutiH || 37||

brAhmaNena tathA proktaM viduShA sAdhusa.nsadi |
kAShThakuNDeShu bAhlIkA mRRiNmayeShu cha bhu~njate || 38||

saktuvATyAvalipteShu shvAdilIDheShu nirghRRiNAH || 38||

AvikaM chauShTrikaM chaiva kShIraM gArdabhameva cha |
tadvikArA.nshcha bAhlIkAH khAdanti cha pibanti cha || 39||

putrasa~NkariNo jAlmAH sarvAnnakShIrabhojanAH |
AraTTA nAma bAhlIkA varjanIyA vipashchitA || 40||

uta shalya vijAnIhi hanta bhUyo bravImi te |
yadanyo.apyuktavAnsabhyo brAhmaNaH kurusa.nsadi || 41||

yugandhare payaH pItvA proShya chApyachyutasthale |
tadvadbhUtilaye snAtvA kathaM svargaM gamiShyati || 42||

pa~ncha nadyo vahantyetA yatra niHsRRitya parvatAt |
AraTTA nAma bAhlIkA na teShvAryo dvyahaM vaset || 43||

bahishcha nAma hlIkashcha vipAshAyAM pishAchakau |
tayorapatyaM bAhlIkA naiShA sRRiShTiH prajApateH || 44||

kAraskarAnmahiShakAnkali~NgAnkIkaTATavIn |
karkoTakAnvIrakA.nshcha durdharmA.nshcha vivarjayet || 45||

iti tIrthAnusartAraM rAkShasI kAchidabravIt |
ekarAtrA shamIgehe maholUkhalamekhalA || 46||

AraTTA nAma te deshA bAhlIkA nAma te janAH |
vasAtisindhusauvIrA iti prAyo vikutsitAH || 47||

uta shalya vijAnIhi hanta bhUyo bravImi te |
uchyamAnaM mayA samyaktadekAgramanAH shRRiNu || 48||

brAhmaNaH shilpino gehamabhyagachChatpurAtithiH |
AchAraM tatra samprekShya prItaH shilpinamabravIt || 49||

mayA himavataH shRRi~NgamekenAdhyuShitaM chiram |
dRRiShTAshcha bahavo deshA nAnAdharmasamAkulAH || 50||

na cha kena cha dharmeNa virudhyante prajA imAH |
sarve hi te.abruvandharmaM yathoktaM vedapAragaiH || 51||

aTatA tu sadA deshAnnAnAdharmasamAkulAn |
AgachChatA mahArAja bAhlIkeShu nishAmitam || 52||

tatraiva brAhmaNo bhUtvA tato bhavati kShatriyaH |
vaishyaH shUdrashcha bAhlIkastato bhavati nApitaH || 53||

nApitashcha tato bhUtvA punarbhavati brAhmaNaH |
dvijo bhUtvA cha tatraiva punardAso.api jAyate || 54||

bhavatyekaH kule vipraH shiShTAnye kAmachAriNaH |
gAndhArA madrakAshchaiva bAhlIkAH ke.apyachetasaH || 55||

etanmayA shrutaM tatra dharmasa~NkarakArakam |
kRRitsnAmaTitvA pRRithivIM bAhlIkeShu viparyayaH || 56||

uta shalya vijAnIhi hanta bhUyo bravImi te |
yadapyanyo.abravIdvAkyaM bAhlIkAnAM vikutsitam || 57||

satI purA hRRitA kAchidAraTTA kila dasyubhiH |
adharmatashchopayAtA sA tAnabhyashapattataH || 58||

bAlAM bandhumatIM yanmAmadharmeNopagachChatha |
tasmAnnAryo bhaviShyanti bandhakyo vai kuleShu vaH || 59||

na chaivAsmAtpramokShyadhvaM ghorAtpApAnnarAdhamAH || 59||

kuravaH sahapA~nchAlAH shAlvA matsyAH sanaimiShAH |
kosalAH kAshayo.a~NgAshcha kali~NgA magadhAstathA || 60||

chedayashcha mahAbhAgA dharmaM jAnanti shAshvatam |
nAnAdesheShu santashcha prAyo bAhyA layAdRRite || 61||

A matsyebhyaH kurupA~nchAladeshyA  A naimiShAchchedayo ye vishiShTAH |
dharmaM purANamupajIvanti santo  madrAnRRite pa~nchanadA.nshcha jihmAn || 62||

evaM vidvandharmakathA.nshcha rAjaM stUShNImbhUto jaDavachChalya bhUyAH |
tvaM tasya goptA cha janasya rAjA  ShaDbhAgahartA shubhaduShkRRitasya || 63||

atha vA duShkRRitasya tvaM hartA teShAmarakShitA |
rakShitA puNyabhAgrAjA prajAnAM tvaM tvapuNyabhAk || 64||

pUjyamAne purA dharme sarvadesheShu shAshvate |
dharmaM pA~nchanadaM dRRiShTvA dhigityAha pitAmahaH || 65||

vrAtyAnAM dAshamIyAnAM kRRite.apyashubhakarmaNAm |
iti pA~nchanadaM dharmamavamene pitAmahaH || 66||

svadharmastheShu varNeShu so.apyetaM nAbhipUjayet || 66||

uta shalya vijAnIhi hanta bhUyo bravImi te |
kalmAShapAdaH sarasi nimajjanrAkShaso.abravIt || 67||

kShatriyasya malaM bhaikShaM brAhmaNasyAnRRitaM malam |
malaM pRRithivyA bAhlIkAH strINAM madrastriyo malam || 68||

nimajjamAnamuddhRRitya kashchidrAjA nishAcharam |
apRRichChattena chAkhyAtaM proktavAnyannibodha tat || 69||

mAnuShANAM malaM mlechChA mlechChAnAM mauShTikA malam |
mauShTikAnAM malaM shaNDAH shaNDAnAM rAjayAjakAH || 70||

rAjayAjakayAjyAnAM madrakANAM cha yanmalam |
tadbhavedvai tava malaM yadyasmAnna vimu~nchasi || 71||

iti rakShopasRRiShTeShu viShavIryahateShu cha |
rAkShasaM bheShajaM proktaM sa.nsiddhaM vachanottaram || 72||

brAhmaM pA~nchAlAH kauraveyAH svadharmaH  satyaM matsyAH shUrasenAshcha yaj~naH |
prAchyA dAsA vRRiShalA dAkShiNAtyAH  stenA bAhlIkAH sa~NkarA vai surAShTrAH || 73||

kRRitaghnatA paravittApahAraH  surApAnaM gurudArAvamarshaH |
yeShAM dharmastAnprati nAstyadharma  AraTTakAnpA~nchanadAndhigastu || 74||

A pA~nchAlebhyaH kuravo naimiShAshcha  matsyAshchaivApyatha jAnanti dharmam |
kali~NgakAshchA~NgakA mAgadhAshcha  shiShTAndharmAnupajIvanti vRRiddhAH || 75||

prAchIM dishaM shritA devA jAtavedaHpurogamAH |
dakShiNAM pitaro guptAM yamena shubhakarmaNA || 76||

pratIchIM varuNaH pAti pAlayannasurAnbalI |
udIchIM bhagavAnsomo brahmaNyo brAhmaNaiH saha || 77||

rakShaHpishAchAnhimavAnguhyakAngandhamAdanaH |
dhruvaH sarvANi bhUtAni viShNurlokA~njanArdanaH || 78||

i~Ngitaj~nAshcha magadhAH prekShitaj~nAshcha kosalAH |
ardhoktAH kurupA~nchAlAH shAlvAH kRRitsnAnushAsanAH || 79||

pArvatIyAshcha viShamA yathaiva girayastathA || 79||

sarvaj~nA yavanA rAja~nshUrAshchaiva visheShataH |
mlechChAH svasa~nj~nAniyatA nAnukta itaro janaH || 80||

pratirabdhAstu bAhlIkA na cha kechana madrakAH |
sa tvametAdRRishaH shalya nottaraM vaktumarhasi || 81||

etajj~nAtvA joShamAssva pratIpaM mA sma vai kRRithAH |
sa tvAM pUrvamahaM hatvA haniShye keshavArjunau || 82||

shalya uvAcha||

AturANAM parityAgaH svadArasutavikrayaH |
a~NgeShu vartate karNa yeShAmadhipatirbhavAn || 83||

rathAtirathasa~NkhyAyAM yattvA bhIShmastadAbravIt |
tAnviditvAtmano doShAnnirmanyurbhava mA krudhaH || 84||

sarvatra brAhmaNAH santi santi sarvatra kShatriyAH |
vaishyAH shUdrAstathA karNa striyaH sAdhvyashcha suvratAH || 85||

ramante chopahAsena puruShAH puruShaiH saha |
anyonyamavatakShanto deshe deshe samaithunAH || 86||

paravAchyeShu nipuNaH sarvo bhavati sarvadA |
AtmavAchyaM na jAnIte jAnannapi vimuhyati || 87||

sa~njaya uvAcha||

karNo.api nottaraM prAha shalyo.apyabhimukhaH parAn |
punaH prahasya rAdheyaH punaryAhItyachodayat || 88||

\hrule

\medskip
                  31
\medskip

sa~njaya uvAcha||

tataH parAnIkabhidaM vyUhamapratimaM paraiH |
samIkShya karNaH pArthAnAM dhRRiShTadyumnAbhirakShitam || 1||

prayayau rathaghoSheNa siMhanAdaraveNa cha |
vAditrANAM cha ninadaiH kampayanniva medinIm || 2||

vepamAna iva krodhAdyuddhashauNDaH parantapaH |
pativyUhya mahAtejA yathAvadbharatarShabha || 3||

vyadhamatpANDavIM senAmAsurIM maghavAniva |
yudhiShThiraM chAbhibhavannasapavyaM chakAra ha || 4||

dhRRitarAShTra uvAcha||

kathaM sa~njaya rAdheyaH pratyavyUhata pANDavAn |
dhRRiShTadyumnamukhAnvIrAnbhImasenAbhirakShitAn || 5||

ke cha prapakShau pakShau vA mama sainyasya sa~njaya |
pravibhajya yathAnyAyaM kathaM vA samavasthitAH || 6||

kathaM pANDusutAshchApi pratyavyUhanta mAmakAn |
kathaM chaitanmahAyuddhaM prAvartata sudAruNam || 7||

kva cha bIbhatsurabhavadyatkarNo.ayAdyudhiShThiram |
ko hyarjunasya sAMnidhye shakto.abhyetuM yudhiShThiram || 8||

sarvabhUtAni yo hyekaH khANDave jitavAnpurA |
kastamanyatra rAdheyAtpratiyudhyejjijIviShuH || 9||

sa~njaya uvAcha||

shRRiNu vyUhasya rachanAmarjunashcha yathA gataH |
paridAya nRRipaM tebhyaH sa~NgrAmashchAbhavadyathA || 10||

kRRipaH shAradvato rAjanmAgadhashcha tarasvinaH |
sAtvataH kRRitavarmA cha dakShiNaM pakShamAshritAH || 11||

teShAM prapakShe shakunirulUkashcha mahArathaH |
sAdibhirvimalaprAsaistavAnIkamarakShatAm || 12||

gAndhAribhirasambhrAntaiH pArvatIyaishcha durjayaiH |
shalabhAnAmiva vrAtaiH pishAchairiva durdRRishaiH || 13||

chatustri.nshatsahasrANi rathAnAmanivartinAm |
sa.nshaptakA yuddhashauNDA vAmaM pArshvamapAlayan || 14||

samuchchitAstava sutaiH kRRiShNArjunajighA.nsavaH |
teShAM prapakShaH kAmbojAH shakAshcha yavanaiH saha || 15||

nideshAtsUtaputrasya sarathAH sAshvapattayaH |
Ahvayanto.arjunaM tasthuH keshavaM cha mahAbalam || 16||

madhyesenAmukhaM karNo vyavAtiShThata da.nshitaH |
chitravarmA~NgadaH sragvI pAlayandhvajinImukham || 17||

rakShyamANaH susa.nrabdhaiH putraiH shastrabhRRitAM varaH |
vAhinIpramukhaM vIraH samprakarShannashobhata || 18||

ayoratnirmahAbAhuH sUryavaishvAnaradyutiH |
mahAdvipaskandhagataH pi~NgalaH priyadarshanaH || 19||

duHshAsano vRRitaH sainyaiH sthito vyUhasya pRRiShThataH || 19||

tamanvayAnmahArAja svayaM duryodhano nRRipaH |
chitrAshvaishchitrasaMnAhaiH sodaryairabhirakShitaH || 20||

rakShyamANo mahAvIryaiH sahitairmadrakekayaiH |
ashobhata mahArAja devairiva shatakratuH || 21||

ashvatthAmA kurUNAM cha ye pravIrA mahArathAH |
nityamattAshcha mAta~NgAH shUrairmlechChairadhiShThitAH || 22||

anvayustadrathAnIkaM kSharanta iva toyadAH || 22||

te dhvajairvaijayantIbhirjvaladbhiH paramAyudhaiH |
sAdibhishchAsthitA rejurdrumavanta ivAchalAH || 23||

teShAM padAtinAgAnAM pAdarakShAH sahasrashaH |
paTTishAsidharAH shUrA babhUvuranivartinaH || 24||

sAdibhiH syandanairnAgairadhikaM samala~NkRRitaiH |
sa vyUharAjo vibabhau devAsurachamUpamaH || 25||

bArhaspatyaH suvihito nAyakena vipashchitA |
nRRityatIva mahAvyUhaH pareShAmAdadhadbhayam || 26||

tasya pakShaprapakShebhyo niShpatanti yuyutsavaH |
pattyashvarathamAta~NgAH prAvRRiShIva balAhakAH || 27||

tataH senAmukhe karNaM dRRiShTvA rAjA yudhiShThiraH |
dhana~njayamamitraghnamekavIramuvAcha ha || 28||

pashyArjuna mahAvyUhaM karNena vihitaM raNe |
yuktaM pakShaiH prapakShaishcha senAnIkaM prakAshate || 29||

tadetadvai samAlokya pratyamitraM mahadbalam |
yathA nAbhibhavatyasmA.nstathA nItirvidhIyatAm || 30||

evamukto.arjuno rAj~nA prA~njalirnRRipamabravIt |
yathA bhavAnAha tathA tatsarvaM na tadanyathA || 31||

yastvasya vihito ghAtastaM kariShyAmi bhArata |
pradhAnavadha evAsya vinAshastaM karomyaham || 32||

yudhiShThira uvAcha||

tasmAttvameva rAdheyaM bhImasenaH suyodhanam |
vRRiShasenaM cha nakulaH sahadevo.api saubalam || 33||

duHshAsanaM shatAnIko hArdikyaM shinipu~NgavaH |
dhRRiShTadyumnastathA drauNiM svayaM yAsyAmyahaM kRRipam || 34||

draupadeyA dhArtarAShTrA~nshiShTAnsaha shikhaNDinA |
te te cha tA.nstAnahitAnasmAkaM ghnantu mAmakAH || 35||

sa~njaya uvAcha||

ityukto dharmarAjena tathetyuktvA dhana~njayaH |
vyAdidesha svasainyAni svayaM chAgAchchamUmukham || 36||

atha taM rathamAyAntaM dRRiShTvAtyadbhutadarshanam |
uvAchAdhirathiM shalyaH punastaM yuddhadurmadam || 37||

ayaM sa ratha AyAti shvetAshvaH kRRiShNasArathiH |
nighnannamitrAnkaunteyo yaM yaM tvaM paripRRichChasi || 38||

shrUyate tumulaH shabdo rathanemisvano mahAn |
eSha reNuH samudbhUto divamAvRRitya tiShThati || 39||

chakranemipraNunnA cha kampate karNa medinI |
pravAtyeSha mahAvAyurabhitastava vAhinIm || 40||

kravyAdA vyAharantyete mRRigAH kurvanti bhairavam || 40||

pashya karNa mahAghoraM bhayadaM lomaharShaNam |
kabandhaM meghasa~NkAshaM bhAnumAvRRitya sa.nsthitam || 41||

pashya yUthairbahuvidhairmRRigANAM sarvatodisham |
balibhirdRRiptashArdUlairAdityo.abhinirIkShyate || 42||

pashya ka~NkA.nshcha gRRidhrA.nshcha samavetAnsahasrashaH |
sthitAnabhimukhAnghorAnanyonyamabhibhAShataH || 43||

sitAshchAshvAH samAyuktAstava karNa mahArathe |
pradarAH prajvalantyete dhvajashchaiva prakampate || 44||

udIryato hayAnpashya mahAkAyAnmahAjavAn |
plavamAnAndarshanIyAnAkAshe garuDAniva || 45||

dhruvameShu nimitteShu bhUmimAvRRitya pArthivAH |
svapsyanti nihatAH karNa shatasho.atha sahasrashaH || 46||

sha~NkhAnAM tumulaH shabdaH shrUyate lomaharShaNaH |
AnakAnAM cha rAdheya mRRida~NgAnAM cha sarvashaH || 47||

bANashabdAnbahuvidhAnnarAshvarathanisvanAn |
jyAtalatreShushabdA.nshcha shRRiNu karNa mahAtmanAm || 48||

hemarUpyapramRRiShTAnAM vAsasAM shilpinirmitAH |
nAnAvarNA rathe bhAnti shvasanena prakampitAH || 49||

sahemachandratArArkAH patAkAH ki~NkiNIyutAH |
pashya karNArjunasyaitAH saudAminya ivAmbude || 50||

dhvajAH kaNakaNAyante vAtenAbhisamIritAH |
sapatAkA rathAshchApi pA~nchAlAnAM mahAtmanAm || 51||

nAgAshvarathapattyaughA.nstAvakAnsamabhighnataH |
dhvajAgraM dRRishyate tvasya jyAshabdashchApi shrUyate || 52||

adya draShTAsi taM vIraM shvetAshvaM kRRiShNasArathim |
nighnantaM shAtravAnsa~Nkhye yaM karNa paripRRichChasi || 53||

adya tau puruShavyAghrau lohitAkShau parantapau |
vAsudevArjunau karNa draShTAsyekarathasthitau || 54||

sArathiryasya vArShNeyo gANDIvaM yasya kArmukam |
taM cheddhantAsi rAdheya tvaM no rAjA bhaviShyasi || 55||

eSha sa.nshaptakAhUtastAnevAbhimukho gataH |
karoti kadanaM chaiShAM sa~NgrAme dviShatAM balI || 56||

iti bruvANaM madreshaM karNaH prAhAtimanyumAn || 56||

pashya sa.nshaptakaiH kruddhaiH sarvataH samabhidrutaH |
eSha sUrya ivAmbhodaishChannaH pArtho na dRRishyate || 57||

etadanto.arjunaH shalya nimagnaH shokasAgare || 57||

shalya uvAcha||

varuNaM ko.ambhasA hanyAdindhanena cha pAvakam |
ko vAnilaM nigRRihNIyAtpibedvA ko mahArNavam || 58||

IdRRigrUpamahaM manye pArthasya yudhi nigraham |
na hi shakyo.arjuno jetuM sendraiH sarvaiH surAsuraiH || 59||

athaivaM paritoShaste vAchoktvA sumanA bhava |
na sa shakyo yudhA jetumanyaM kuru manoratham || 60||

bAhubhyAmuddharedbhUmiM dahetkruddha imAH prajAH |
pAtayettridivAddevAnyo.arjunaM samare jayet || 61||

pashya kuntIsutaM vIraM bhImamakliShTakAriNam |
prabhAsantaM mahAbAhuM sthitaM merumivAchalam || 62||

amarShI nityasa.nrabdhashchiraM vairamanusmaran |
eSha bhImo jayaprepsuryudhi tiShThati vIryavAn || 63||

eSha dharmabhRRitAM shreShTho dharmarAjo yudhiShThiraH |
tiShThatyasukaraH sa~Nkhye paraiH parapura~njayaH || 64||

etau cha puruShavyAghrAvashvinAviva sodarau |
nakulaH sahadevashcha tiShThato yudhi durjayau || 65||

dRRishyanta ete kArShNeyAH pa~ncha pa~nchAchalA iva |
vyavasthitA yotsyamAnAH sarve.arjunasamA yudhi || 66||

ete drupadaputrAshcha dhRRiShTadyumnapurogamAH |
hInAH satyajitA vIrAstiShThanti paramaujasaH || 67||

iti sa.nvadatoreva tayoH puruShasiMhayoH |
te sene samasajjetAM ga~NgAyamunavadbhRRisham || 68||

\hrule

\medskip
                  32
\medskip

dhRRitarAShTra uvAcha||

tathA vyUDheShvanIkeShu sa.nsakteShu cha sa~njaya |
sa.nshaptakAnkathaM pArtho gataH karNashcha pANDavAn || 1||

etadvistarato yuddhaM prabrUhi kushalo hyasi |
na hi tRRipyAmi vIrANAM shRRiNvAno vikramAnraNe || 2||

sa~njaya uvAcha||

tatsthAne samavasthApya pratyamitraM mahAbalam |
avyUhatArjuno vyUhaM putrasya tava durnaye || 3||

tatsAdinAgakalilaM padAtirathasa~Nkulam |
dhRRiShTadyumnamukhairvyUDhamashobhata mahadbalam || 4||

pArAvatasavarNAshvashchandrAdityasamadyutiH |
pArShataH prababhau dhanvI kAlo vigrahavAniva || 5||

pArShataM tvabhi santasthurdraupadeyA yuyutsavaH |
sAnugA bhImavapuShashchandraM tArAgaNA iva || 6||

atha vyUDheShvanIkeShu prekShya sa.nshaptakAnraNe |
kruddho.arjuno.abhidudrAva vyAkShipangANDivaM dhanuH || 7||

atha sa.nshaptakAH pArthamabhyadhAvanvadhaiShiNaH |
vijaye kRRitasa~NkalpA mRRityuM kRRitvA nivartanam || 8||

tadashvasa~NghabahulaM mattanAgarathAkulam |
pattimachChUravIraughairdrutamarjunamAdravat || 9||

sa samprahArastumulasteShAmAsItkirITinA |
tasyaiva naH shruto yAdRRi~NnivAtakavachaiH saha || 10||

rathAnashvAndhvajAnnAgAnpattInrathapatInapi |
iShUndhanUMShi khaDgA.nshcha chakrANi cha parashvadhAn || 11||

sAyudhAnudyatAnbAhUnudyatAnyAyudhAni cha |
chichCheda dviShatAM pArthaH shirA.nsi cha sahasrashaH || 12||

tasminsainye mahAvarte pAtAlAvartasaMnibhe |
nimagnaM taM rathaM matvA neduH sa.nshaptakA mudA || 13||

sa purastAdarInhatvA pashchArdhenottareNa cha |
dakShiNena cha bIbhatsuH kruddho rudraH pashUniva || 14||

atha pA~nchAlachedInAM sRRi~njayAnAM cha mAriSha |
tvadIyaiH saha sa~NgrAma AsItparamadAruNaH || 15||

kRRipashcha kRRitavarmA cha shakunishchApi saubalaH |
hRRiShTasenAH susa.nrabdhA rathAnIkaiH prahAriNaH || 16||

kosalaiH kAshimatsyaishcha kArUShaiH kekayairapi |
shUrasenaiH shUravIrairyuyudhuryuddhadurmadAH || 17||

teShAmantakaraM yuddhaM dehapApmapraNAshanam |
shUdraviTkShatravIrANAM dharmyaM svargyaM yashaskaram || 18||

duryodhano.api sahito bhrAtRRibhirbharatarShabha |
guptaH kurupravIraishcha madrANAM cha mahArathaiH || 19||

pANDavaiH sahapA~nchAlaishchedibhiH sAtyakena cha |
yudhyamAnaM raNe karNaM kuruvIro.abhyapAlayat || 20||

karNo.api nishitairbANairvinihatya mahAchamUm |
pramRRidya cha rathashreShThAnyudhiShThiramapIDayat || 21||

vipatrAyudhadehAsUnkRRitvA shatrUnsahasrashaH |
yuktvA svargayashobhyAM cha svebhyo mudamudAvahat || 22||

dhRRitarAShTra uvAcha||

yattatpravishya pArthAnAM senAM kurva~njanakShayam |
karNo rAjAnamabhyarchChattanmamAchakShva sa~njaya || 23||

ke cha pravIrAH pArthAnAM yudhi karNamavArayan |
kA.nshcha pramathyAdhirathiryudhiShThiramapIDayat || 24||

sa~njaya uvAcha||

dhRRiShTadyumnamukhAnpArthAndRRiShTvA karNo vyavasthitAn |
samabhyadhAvattvaritaH pA~nchAlA~nshatrukarshanaH || 25||

taM tUrNamabhidhAvantaM pA~nchAlA jitakAshinaH |
pratyudyayurmahArAja ha.nsA iva mahArNavam || 26||

tataH sha~NkhasahasrANAM nisvano hRRidaya~NgamaH |
prAdurAsIdubhayato bherIshabdashcha dAruNaH || 27||

nAnAvAditranAdashcha dvipAshvarathanisvanaH |
siMhanAdashcha vIrANAmabhavaddAruNastadA || 28||

sAdridrumArNavA bhUmiH savAtAmbudamambaram |
sArkendugrahanakShatrA dyaushcha vyaktaM vyaghUrNata || 29||

ati bhUtAni taM shabdaM menire.ati cha vivyathuH |
yAni chAplavasattvAni prAyastAni mRRitAni cha || 30||

atha karNo bhRRishaM kruddhaH shIghramastramudIrayan |
jaghAna pANDavIM senAmAsurIM maghavAniva || 31||

sa pANDavarathA.nstUrNaM pravishya visRRija~nsharAn |
prabhadrakANAM pravarAnahanatsaptasaptatim || 32||

tataH supu~Nkhairnishitai rathashreShTho ratheShubhiH |
avadhItpa~nchavi.nshatyA pA~nchAlAnpa~nchavi.nshatim || 33||

suvarNapu~NkhairnArAchaiH parakAyavidAraNaiH |
chedikAnavadhIdvIraH shatasho.atha sahasrashaH || 34||

taM tathA samare karma kurvANamatimAnuSham |
parivavrurmahArAja pA~nchAlAnAM rathavrajAH || 35||

tataH sandhAya vishikhAnpa~ncha bhArata duHsahAn |
pA~nchAlAnavadhItpa~ncha karNo vaikartano vRRiShaH || 36||

bhAnudevaM chitrasenaM senAbinduM cha bhArata |
tapanaM shUrasenaM cha pA~nchAlAnavadhIdraNe || 37||

pA~nchAleShu cha shUreShu vadhyamAneShu sAyakaiH |
hAhAkAro mahAnAsItpA~nchAlAnAM mahAhave || 38||

teShAM sa~NkIryamANAnAM hAhAkArakRRitA dishaH |
punareva cha tAnkarNo jaghAnAshu patatribhiH || 39||

chakrarakShau tu karNasya putrau mAriSha durjayau |
suSheNaH satyasenashcha tyaktvA prANAnayudhyatAm || 40||

pRRiShThagopastu karNasya jyeShThaH putro mahArathaH |
vRRiShasenaH svayaM karNaM pRRiShThataH paryapAlayat || 41||

dhRRiShTadyumnaH sAtyakishcha draupadeyA vRRikodaraH |
janamejayaH shikhaNDI cha pravIrAshcha prabhadrakAH || 42||

chedikekayapA~nchAlA yamau matsyAshcha da.nshitAH |
samabhyadhAvanrAdheyaM jighA.nsantaH prahAriNaH || 43||

ta enaM vividhaiH shastraiH sharadhArAbhireva cha |
abhyavarShanvimRRidnantaH prAvRRiShIvAmbudA girim || 44||

pitaraM tu parIpsantaH karNaputrAH prahAriNaH |
tvadIyAshchApare rAjanvIrA vIrAnavArayan || 45||

suSheNo bhImasenasya ChittvA bhallena kArmukam |
nArAchaiH saptabhirviddhvA hRRidi bhImaM nanAda ha || 46||

athAnyaddhanurAdAya sudRRiDhaM bhImavikramaH |
sajyaM vRRikodaraH kRRitvA suSheNasyAchChinaddhanuH || 47||

vivyAdha chainaM navabhiH kruddho nRRityanniveShubhiH |
karNaM cha tUrNaM vivyAdha trisaptatyA shitaiH sharaiH || 48||

satyasenaM cha dashabhiH sAshvasUtadhvajAyudham |
pashyatAM suhRRidAM madhye karNaputramapAtayat || 49||

kShurapraNunnaM tattasya shirashchandranibhAnanam |
shubhadarshanamevAsInnAlabhraShTamivAmbujam || 50||

hatvA karNasutaM bhImastAvakAnpunarArdayat |
kRRipahArdikyayoshChittvA chApe tAvapyathArdayat || 51||

duHshAsanaM tribhirviddhvA shakuniM ShaDbhirAyasaiH |
ulUkaM cha patatriM cha chakAra virathAvubhau || 52||

he suSheNa hato.asIti bruvannAdatta sAyakam |
tamasya karNashchichCheda tribhishchainamatADayat || 53||

athAnyamapi jagrAha suparvANaM sutejanam |
suSheNAyAsRRijadbhImastamapyasyAchChinadvRRiShaH || 54||

punaH karNastrisaptatyA bhImasenaM ratheShubhiH |
putraM parIpsanvivyAdha krUraM krUrairjighA.nsayA || 55||

suSheNastu dhanurgRRihya bhArasAdhanamuttamam |
nakulaM pa~nchabhirbANairbAhvorurasi chArdayat || 56||

nakulastaM tu vi.nshatyA viddhvA bhArasahairdRRiDhaiH |
nanAda balavannAdaM karNasya bhayamAdadhat || 57||

taM suSheNo mahArAja viddhvA dashabhirAshugaiH |
chichCheda cha dhanuH shIghraM kShurapreNa mahArathaH || 58||

athAnyaddhanurAdAya nakulaH krodhamUrchChitaH |
suSheNaM bahubhirbANairvArayAmAsa sa.nyuge || 59||

sa tu bANairdisho rAjannAchChAdya paravIrahA |
Ajaghne sArathiM chAsya suSheNaM cha tatastribhiH || 60||

chichCheda chAsya sudRRiDhaM dhanurbhallaistribhistridhA || 60||

athAnyaddhanurAdAya suSheNaH krodhamUrChitaH |
avidhyannakulaM ShaShTyA sahadevaM cha saptabhiH || 61||

tadyuddhaM sumahadghoramAsIddevAsuropamam |
nighnatAM sAyakaistUrNamanyonyasya vadhaM prati || 62||

sAtyakirvRRiShasenasya hatvA sUtaM tribhiH sharaiH |
dhanushchichCheda bhallena jaghAnAshvA.nshcha saptabhiH || 63||

dhvajamekeShuNonmathya tribhistaM hRRidyatADayat || 63||

athAvasannaH svarathe muhUrtAtpunarutthitaH |
atho jighA.nsuH shaineyaM khaDgacharmabhRRidabhyayAt || 64||

tasya chAplavataH shIghraM vRRiShasenasya sAtyakiH |
varAhakarNairdashabhiravidhyadasicharmaNI || 65||

duHshAsanastu taM dRRiShTvA virathaM vyAyudhaM kRRitam |
Aropya svarathe tUrNamapovAha rathAntaram || 66||

athAnyaM rathamAsthAya vRRiShaseno mahArathaH |
karNasya yudhi durdharShaH punaH pRRiShThamapAlayat || 67||

duHshAsanaM tu shaineyo navairnavabhirAshugaiH |
visUtAshvarathaM kRRitvA lalATe tribhirArpayat || 68||

sa tvanyaM rathamAsthAya vidhivatkalpitaM punaH |
yuyudhe pANDubhiH sArdhaM karNasyApyAyayanbalam || 69||

dhRRiShTadyumnastataH karNamavidhyaddashabhiH sharaiH |
draupadeyAstrisaptatyA yuyudhAnastu saptabhiH || 70||

bhImasenashchatuHShaShTyA sahadevashcha pa~nchabhiH |
nakulastri.nshatA bANaiH shatAnIkashcha saptabhiH || 71||

shikhaNDI dashabhirvIro dharmarAjaH shatena tu || 71||

ete chAnye cha rAjendra pravIrA jayagRRiddhinaH |
abhyardayanmaheShvAsaM sUtaputraM mahAmRRidhe || 72||

tAnsUtaputro vishikhairdashabhirdashabhiH shitaiH |
rathe chAru charanvIraH pratyavidhyadari.ndamaH || 73||

tatrAstravIryaM karNasya lAghavaM cha mahAtmanaH |
apashyAma mahArAja tadadbhutamivAbhavat || 74||

na hyAdadAnaM dadRRishuH sa.ndadhAnaM cha sAyakAn |
vimu~nchantaM cha sa.nrambhAddadRRishuste mahAratham || 75||

dyaurviyadbhUrdishashchAshu praNunnA nishitaiH sharaiH |
aruNAbhrAvRRitAkAraM tasmindeshe babhau viyat || 76||

nRRityanniva hi rAdheyashchApahastaH pratApavAn |
yairviddhaH pratyavidhyattAnekaikaM triguNaiH sharaiH || 77||

dashabhirdashabhishchainAnpunarviddhvA nanAda ha |
sAshvasUtadhvajachChatrAstataste vivaraM daduH || 78||

tAnpramRRidnanmaheShvAsAnrAdheyaH sharavRRiShTibhiH |
rAjAnIkamasambAdhaM prAvishachChatrukarshanaH || 79||

sa rathA.nstrishatAnhatvA chedInAmanivartinAm |
rAdheyo nishitairbANaistato.abhyArchChadyudhiShThiram || 80||

tataste pANDavA rAja~nshikhaNDI cha sasAtyakiH |
rAdheyAtparirakShanto rAjAnaM paryavArayan || 81||

tathaiva tAvakAH sarve karNaM durvAraNaM raNe |
yattAH senAmaheShvAsAH paryarakShanta sarvashaH || 82||

nAnAvAditraghoShAshcha prAdurAsanvishAM pate |
siMhanAdashcha sa~njaj~ne shUrANAmanivartinAm || 83||

tataH punaH samAjagmurabhItAH kurupANDavAH |
yudhiShThiramukhAH pArthAH sUtaputramukhA vayam || 84||

\hrule

\medskip
                  33
\medskip

sa~njaya uvAcha||

vidArya karNastAM senAM dharmarAjamupAdravat |
rathahastyashvapattInAM sahasraiH parivAritaH || 1||

nAnAyudhasahasrANi preShitAnyaribhirvRRiShaH |
ChittvA bANashatairugraistAnavidhyadasambhramaH || 2||

nichakarta shirA.nsyeShAM bAhUnUrU.nshcha sarvashaH |
te hatA vasudhAM peturbhagnAshchAnye vidudruvuH || 3||

draviDAndhraniShAdAstu punaH sAtyakichoditAH |
abhyardaya~njighA.nsantaH pattayaH karNamAhave || 4||

te vibAhushirastrANAH prahatAH karNasAyakaiH |
petuH pRRithivyAM yugapachChinnaM shAlavanaM yathA || 5||

evaM yodhashatAnyAjau sahasrANyayutAni cha |
hatAnIyurmahIM dehairyashasApUrayandishaH || 6||

atha vaikartanaM karNaM raNe kruddhamivAntakam |
rurudhuH pANDupA~nchAlA vyAdhiM mantrauShadhairiva || 7||

sa tAnpramRRidyAbhyapatatpunareva yudhiShThiram |
mantrauShadhikriyAtIto vyAdhiratyulbaNo yathA || 8||

sa rAjagRRiddhibhI ruddhaH pANDupA~nchAlakekayaiH |
nAshakattAnatikrAntuM mRRityurbrahmavido yathA || 9||

tato yudhiShThiraH karNamadUrasthaM nivAritam |
abravItparavIraghnaH krodhasa.nraktalochanaH || 10||

karNa karNa vRRithAdRRiShTe sUtaputra vachaH shRRiNu |
sadA spardhasi sa~NgrAme phalgunena yashasvinA || 11||

tathAsmAnbAdhase nityaM dhArtarAShTramate sthitaH || 11||

yadbalaM yachcha te vIryaM pradveSho yashcha pANDuShu |
tatsarvaM darshayasvAdya pauruShaM mahadAsthitaH || 12||

yuddhashraddhAM sa te.adyAhaM vineShyAmi mahAhave || 12||

evamuktvA mahArAja karNaM pANDusutastadA |
suvarNapu~NkhairdashabhirvivyAdhAyasmayaiH shitaiH || 13||

taM sUtaputro navabhiH pratyavidhyadari.ndamaH |
vatsadantairmaheShvAsaH prahasanniva bhArata || 14||

tataH kShurAbhyAM pA~nchAlyau chakrarakShau mahAtmanaH |
jaghAna samare shUraH sharaiH saMnataparvabhiH || 15||

tAvubhau dharmarAjasya pravIrau paripArshvataH |
rathAbhyAshe chakAshete chandrasyeva punarvasU || 16||

yudhiShThiraH punaH karNamavidhyattri.nshatA sharaiH |
suSheNaM satyasenaM cha tribhistribhiratADayat || 17||

shalyaM navatyA vivyAdha trisaptatyA cha sUtajam |
tA.nshchAsya goptR^InvivyAdha tribhistribhirajihmagaiH || 18||

tataH prahasyAdhirathirvidhunvAnaH sa kArmukam |
bhittvA bhallena rAjAnaM viddhvA ShaShTyAnadanmudA || 19||

tataH pravIrAH pANDUnAmabhyadhAvanyudhiShThiram |
sUtaputrAtparIpsantaH karNamabhyardaya~nsharaiH || 20||

sAtyakishchekitAnashcha yuyutsuH pANDya eva cha |
dhRRiShTadyumnaH shikhaNDI cha draupadeyAH prabhadrakAH || 21||

yamau cha bhImasenashcha shishupAlasya chAtmajaH |
kArUShA matsyasheShAshcha kekayAH kAshikosalAH || 22||

ete cha tvaritA vIrA vasuSheNamavArayan || 22||

janamejayashcha pA~nchAlyaH karNaM vivyAdha sAyakaiH |
varAhakarNairnArAchairnAlIkairnishitaiH sharaiH || 23||

vatsadantairvipAThaishcha kShurapraishchaTakAmukhaiH || 23||

nAnApraharaNaishchograi rathahastyashvasAdinaH |
sarvato.abhyAdravankarNaM parivArya jighA.nsayA || 24||

sa pANDavAnAM pravaraiH sarvataH samabhidrutaH |
udairayadbrAhmamastraM sharaiH sampUrayandishaH || 25||

tataH sharamahAjvAlo vIryoShmA karNapAvakaH |
nirdahanpANDavavanaM chAru paryacharadraNe || 26||

sa sa.nvArya mahAstrANi maheShvAso mahAtmanAm |
prahasya puruShendrasya sharaishchichCheda kArmukam || 27||

tataH sandhAya navatiM nimeShAnnataparvaNAm |
bibheda kavachaM rAj~no raNe karNaH shitaiH sharaiH || 28||

tadvarma hemavikRRitaM rarAja nipatattadA |
savidyudabhraM savituH shiShTaM vAtahataM yathA || 29||

tada~NgaM puruShendrasya bhraShTavarma vyarochata |
ratnairala~NkRRitaM divyairvyabhraM nishi yathA nabhaH || 30||

sa vivarmA sharaiH pArtho rudhireNa samukShitaH |
kruddhaH sarvAyasIM shaktiM chikShepAdhirathiM prati || 31||

tAM jvalantImivAkAshe sharaishchichCheda saptabhiH |
sA ChinnA bhUmimapatanmaheShvAsasya sAyakaiH || 32||

tato bAhvorlalATe cha hRRidi chaiva yudhiShThiraH |
chaturbhistomaraiH karNaM tADayitvA mudAnadat || 33||

udbhinnarudhiraH karNaH kruddhaH sarpa iva shvasan |
dhvajaM chichCheda bhallena tribhirvivyAdha pANDavam || 34||

iShudhI chAsya chichCheda rathaM cha tilasho.achChinat || 34||

evaM pArtho vyapAyAtsa nihataprArShTisArathiH |
ashaknuvanpramukhataH sthAtuM karNasya durmanAH || 35||

tamabhidrutya rAdheyaH skandhaM sa.nspRRishya pANinA |
abravItprahasanrAjankutsayanniva pANDavam || 36||

kathaM nAma kule jAtaH kShatradharme vyavasthitaH |
prajahyAtsamare shatrUnprANAnrakShanmahAhave || 37||

na bhavAnkShatradharmeShu kushalo.asIti me matiH |
brAhme bale bhavAnyuktaH svAdhyAye yaj~nakarmaNi || 38||

mA sma yudhyasva kaunteya mA cha vIrAnsamAsadaH |
mA chainAnapriyaM brUhi mA cha vraja mahAraNam || 39||

evamuktvA tataH pArthaM visRRijya cha mahAbalaH |
nyahanatpANDavIM senAM vajrahasta ivAsurIm || 40||

tataH prAyAddrutaM rAjanvrIDanniva janeshvaraH || 40||

atha prayAntaM rAjAnamanvayuste tadAchyutam |
chedipANDavapA~nchAlAH sAtyakishcha mahArathaH || 41||

draupadeyAstathA shUrA mAdrIputrau cha pANDavau || 41||

tato yudhiShThirAnIkaM dRRiShTvA karNaH parA~Nmukham |
kurubhiH sahito vIraiH pRRiShThagaiH pRRiShThamanvayAt || 42||

sha~NkhabherIninAdaishcha kArmukANAM cha nisvanaiH |
babhUva dhArtarAShTrANAM siMhanAdaravastadA || 43||

yudhiShThirastu kauravya rathamAruhya satvaraH |
shrutakIrtermahArAja dRRiShTavAnkarNavikramam || 44||

kAlyamAnaM balaM dRRiShTvA dharmarAjo yudhiShThiraH |
tAnyodhAnabravItkruddho hatainaM vai sahasrashaH || 45||

tato rAj~nAbhyanuj~nAtAH pANDavAnAM mahArathAH |
bhImasenamukhAH sarve putrA.nste pratyupAdravan || 46||

abhavattumulaH shabdo yodhAnAM tatra bhArata |
hastyashvarathapattInAM shastrANAM cha tatastataH || 47||

uttiShThata praharata praitAbhipatateti cha |
iti bruvANA anyonyaM jaghnuryodhA raNAjire || 48||

abhrachChAyeva tatrAsIchCharavRRiShTibhirambare |
samAvRRittairnaravarairnighnadbhiritaretaram || 49||

vipatAkAdhvajachChatrA vyashvasUtAyudhA raNe |
vya~NgA~NgAvayavAH petuH kShitau kShINA hateshvarAH || 50||

pravarANIva shailAnAM shikharANi dvipottamAH |
sArohA nihatAH peturvajrabhinnA ivAdrayaH || 51||

ChinnabhinnaviparyastairvarmAla~NkAravigrahaiH |
sArohAsturagAH peturhatavIrAH sahasrashaH || 52||

vipraviddhAyudhA~NgAshcha dviradAshvarathairhatAH |
prativIraishcha saMmarde pattisa~NghAH sahasrashaH || 53||

vishAlAyatatAmrAkShaiH padmendusadRRishAnanaiH |
shirobhiryuddhashauNDAnAM sarvataH sa.nstRRitA mahI || 54||

tathA tu vitate vyomni nisvanaM shushruvurjanAH |
vimAnairapsaraHsa~NghairgItavAditranisvanaiH || 55||

hatAnkRRittAnabhimukhAnvIrAnvIraiH sahasrashaH |
AropyAropya gachChanti vimAneShvapsarogaNAH || 56||

taddRRiShTvA mahadAshcharyaM pratyakShaM svargalipsayA |
prahRRiShTamanasaH shUrAH kShipraM jagmuH parasparam || 57||

rathino rathibhiH sArdhaM chitraM yuyudhurAhave |
pattayaH pattibhirnAgA nAgaiH saha hayairhayAH || 58||

evaM pravRRitte sa~NgrAme gajavAjijanakShaye |
sainye cha rajasA vyApte sve svA~njaghnuH pare parAn || 59||

kachAkachi babhau yuddhaM dantAdanti nakhAnakhi |
muShTiyuddhaM niyuddhaM cha dehapApmavinAshanam || 60||

tathA vartati sa~NgrAme gajavAjijanakShaye |
narAshvagajadehebhyaH prasRRitA lohitApagA || 61||

narAshvagajadehAnsA vyuvAha patitAnbahUn || 61||

narAshvagajasambAdhe narAshvagajasAdinAm |
lohitodA mahAghorA nadI lohitakardamA || 62||

narAshvagajadehAnsA vahantI bhIrubhIShaNI || 62||

tasyAH paramapAraM cha vrajanti vijayaiShiNaH |
gAdhena cha plavantashcha nimajjyonmajjya chApare || 63||

te tu lohitadigdhA~NgA raktavarmAyudhAmbarAH |
sasnustasyAM papushchAsRRi~Nmamlushcha bharatarShabha || 64||

rathAnashvAnnarAnnAgAnAyudhAbharaNAni cha |
vasanAnyatha varmANi hanyamAnAnhatAnapi || 65||

bhUmiM khaM dyAM dishashchaiva prAyaH pashyAma lohitam || 65||

lohitasya tu gandhena sparshena cha rasena cha |
rUpeNa chAtiriktena shabdena cha visarpatA || 66||

viShAdaH sumahAnAsItprAyaH sainyasya bhArata || 66||

tattu viprahataM sainyaM bhImasenamukhaistava |
bhUyaH samAdravanvIrAH sAtyakipramukhA rathAH || 67||

teShAmApatatAM vegamaviShahya mahAtmanAm |
putrANAM te mahatsainyamAsIdrAjanparA~Nmukham || 68||

tatprakIrNarathAshvebhaM naravAjisamAkulam |
vidhvastacharmakavachaM praviddhAyudhakArmukam || 69||

vyadravattAvakaM sainyaM loDyamAnaM samantataH |
siMhArditaM mahAraNye yathA gajakulaM tathA || 70||

\hrule

\medskip
                  34
\medskip

sa~njaya uvAcha||

tAnabhidravato dRRiShTvA pANDavA.nstAvakaM balam |
kroshatastava putrasya na sma rAjannyavartata || 1||

tataH pakShAtprapakShAchcha prapakShaishchApi dakShiNAt |
udastashastrAH kuravo bhImamabhyadravanraNe || 2||

karNo.api dRRiShTvA dravato dhArtarAShTrAnparA~NmukhAn |
ha.nsavarNAnhayAgryA.nstAnpraiShIdyatra vRRikodaram || 3||

te preShitA mahArAja shalyenAhavashobhinA |
bhImasenarathaM prApya samasajjanta vAjinaH || 4||

dRRiShTvA karNaM samAyAntaM bhImaH krodhasamanvitaH |
matiM dadhre vinAshAya karNasya bharatarShabha || 5||

so.abravItsAtyakiM vIraM dhRRiShTadyumnaM cha pArShatam |
enaM rakShata rAjAnaM dharmAtmAnaM yudhiShThiram || 6||

sa.nshayAnmahato muktaM katha~nchitprekShato mama || 6||

agrato me kRRito rAjA ChinnasarvaparichChadaH |
duryodhanasya prItyarthaM rAdheyena durAtmanA || 7||

antamadya kariShyAmi tasya duHkhasya pArShata |
hantA vAsmi raNe karNaM sa vA mAM nihaniShyati || 8||

sa~NgrAmeNa sughoreNa satyametadbravImi vaH || 8||

rAjAnamadya bhavatAM nyAsabhUtaM dadAmi vai |
asya sa.nrakShaNe sarve yatadhvaM vigatajvarAH || 9||

evamuktvA mahAbAhuH prAyAdAdhirathiM prati |
siMhanAdena mahatA sarvAH saMnAdayandishaH || 10||

dRRiShTvA tvaritamAyAntaM bhImaM yuddhAbhinandinam |
sUtaputramathovAcha madrANAmIshvaro vibhuH || 11||

pashya karNa mahAbAhuM kruddhaM pANDavanandanam |
dIrghakAlArjitaM krodhaM moktukAmaM tvayi dhruvam || 12||

IdRRishaM nAsya rUpaM me dRRiShTapUrvaM kadAchana |
abhimanyau hate karNa rAkShase vA ghaTotkache || 13||

trailokyasya samastasya shaktaH kruddho nivAraNe |
bibharti yAdRRishaM rUpaM kAlAgnisadRRishaM shubham || 14||

iti bruvati rAdheyaM madrANAmIshvare nRRipa |
abhyavartata vai karNaM krodhadIpto vRRikodaraH || 15||

tathAgataM tu samprekShya bhImaM yuddhAbhinandinam |
abravIdvachanaM shalyaM rAdheyaH prahasanniva || 16||

yaduktaM vachanaM me.adya tvayA madrajaneshvara |
bhImasenaM prati vibho tatsatyaM nAtra sa.nshayaH || 17||

eSha shUrashcha vIrashcha krodhanashcha vRRikodaraH |
nirapekShaH sharIre cha prANatashcha balAdhikaH || 18||

aj~nAtavAsaM vasatA virATanagare tadA |
draupadyAH priyakAmena kevalaM bAhusa.nshrayAt || 19||

gUDhabhAvaM samAshritya kIchakaH sagaNo hataH || 19||

so.adya sa~NgrAmashirasi saMnaddhaH krodhamUrchChitaH |
ki~NkarodyatadaNDena mRRityunApi vrajedraNam || 20||

chirakAlAbhilaShito mamAyaM tu manorathaH |
arjunaM samare hanyAM mAM vA hanyAddhana~njayaH || 21||

sa me kadAchidadyaiva bhavedbhImasamAgamAt || 21||

nihate bhImasene tu yadi vA virathIkRRite |
abhiyAsyati mAM pArthastanme sAdhu bhaviShyati || 22||

atra yanmanyase prAptaM tachChIghraM sampradhAraya || 22||

etachChrutvA tu vachanaM rAdheyasya mahAtmanaH |
uvAcha vachanaM shalyaH sUtaputraM tathAgatam || 23||

abhiyAsi mahAbAho bhImasenaM mahAbalam |
nirasya bhImasenaM tu tataH prApsyasi phalgunam || 24||

yaste kAmo.abhilaShitashchirAtprabhRRiti hRRidgataH |
sa vai sampatsyate karNa satyametadbravImi te || 25||

evamukte tataH karNaH shalyaM punarabhAShata |
hantAhamarjunaM sa~Nkhye mAM vA hantA dhana~njayaH || 26||

yuddhe manaH samAdhAya yAhi yAhItyachodayat || 26||

tataH prAyAdrathenAshu shalyastatra vishAM pate |
yatra bhImo maheShvAso vyadrAvayata vAhinIm || 27||

tatastUryaninAdashcha bherINAM cha mahAsvanaH |
udatiShThata rAjendra karNabhImasamAgame || 28||

bhImaseno.atha sa~Nkruddhastava sainyaM durAsadam |
nArAchairvimalaistIkShNairdishaH prAdrAvayadbalI || 29||

sa saMnipAtastumulo bhImarUpo vishAM pate |
AsIdraudro mahArAja karNapANDavayormRRidhe || 30||

tato muhUrtAdrAjendra pANDavaH karNamAdravat || 30||

tamApatantaM samprekShya karNo vaikartano vRRiShaH |
AjaghAnorasi kruddho nArAchena stanAntare || 31||

punashchainamameyAtmA sharavarShairavAkirat || 31||

sa viddhaH sUtaputreNa ChAdayAmAsa patribhiH |
vivyAdha nishitaiH karNa navabhirnataparvabhiH || 32||

tasya karNo dhanurmadhye dvidhA chichCheda patriNA |
atha taM ChinnadhanvAnamabhyavidhyatstanAntare || 33||

nArAchena sutIkShNena sarvAvaraNabhedinA || 33||

so.anyatkArmukamAdAya sUtaputraM vRRikodaraH |
rAjanmarmasu marmaj~no viddhvA sunishitaiH sharaiH || 34||

nanAda balavannAdaM kampayanniva rodasI || 34||

taM karNaH pa~nchavi.nshatyA nArAchAnAM samArdayat |
madotkaTaM vane dRRiptamulkAbhiriva ku~njaram || 35||

tataH sAyakabhinnA~NgaH pANDavaH krodhamUrchChitaH |
sa.nrambhAmarShatAmrAkShaH sUtaputravadhechChayA || 36||

sa kArmuke mahAvegaM bhArasAdhanamuttamam |
girINAmapi bhettAraM sAyakaM samayojayat || 37||

vikRRiShya balavachchApamA karNAdatimArutiH |
taM mumocha maheShvAsaH kruddhaH karNajighA.nsayA || 38||

sa visRRiShTo balavatA bANo vajrAshanisvanaH |
adArayadraNe karNaM vajravega ivAchalam || 39||

sa bhImasenAbhihato sUtaputraH kurUdvaha |
niShasAda rathopasthe visa~nj~naH pRRitanApatiH || 40||

tato madrAdhipo dRRiShTvA visa~nj~naM sUtanandanam |
apovAha rathenAjau karNamAhavashobhinam || 41||

tataH parAjite karNe dhArtarAShTrIM mahAchamUm |
vyadrAvayadbhImaseno yathendro dAnavIM chamUm || 42||

\hrule

\medskip
                  35
\medskip

dhRRitarAShTra uvAcha||

suduShkaramidaM karma kRRitaM bhImena sa~njaya |
yena karNo mahAbAhU rathopasthe nipAtitaH || 1||

karNo hyeko raNe hantA sRRi~njayAnpANDavaiH saha |
iti duryodhanaH sUta prAbravInmAM muhurmuhuH || 2||

parAjitaM tu rAdheyaM dRRiShTvA bhImena sa.nyuge |
tataH paraM kimakarotputro duryodhano mama || 3||

sa~njaya uvAcha||

vibhrAntaM prekShya rAdheyaM sUtaputraM mahAhave |
mahatyA senayA rAjansodaryAnsamabhAShata || 4||

shIghraM gachChata bhadraM vo rAdheyaM parirakShata |
bhImasenabhayAgAdhe majjantaM vyasanArNave || 5||

te tu rAj~nA samAdiShTA bhImasenajighA.nsavaH |
abhyavartanta sa~NkruddhAH pata~NgA iva pAvakam || 6||

shrutAyurdurdharaH krAtho vivitsurvikaTaH samaH |
niSha~NgI kavachI pAshI tathA nandopanandakau || 7||

duShpradharShaH subAhushcha vAtavegasuvarchasau |
dhanurgrAho durmadashcha tathA sattvasamaH sahaH || 8||

ete rathaiH parivRRitA vIryavanto mahAbalAH |
bhImasenaM samAsAdya samantAtparyavArayan || 9||

te vyamu~ncha~nsharavrAtAnnAnAli~NgAnsamantataH || 9||

sa tairabhyardyamAnastu bhImaseno mahAbalaH |
teShAmApatatAM kShipraM sutAnAM te narAdhipa || 10||

rathaiH pa~nchAshatA sArdhaM pa~nchAshannyahanadrathAn || 10||

vivitsostu tataH kruddho bhallenApAharachChiraH |
sakuNDalashirastrANaM pUrNachandropamaM tadA || 11||

bhImena cha mahArAja sa papAta hato bhuvi || 11||

taM dRRiShTvA nihataM shUraM bhrAtaraH sarvataH prabho |
abhyadravanta samare bhImaM bhImaparAkramam || 12||

tato.aparAbhyAM bhallAbhyAM putrayoste mahAhave |
jahAra samare prANAnbhImo bhImaparAkramaH || 13||

tau dharAmanvapadyetAM vAtarugNAviva drumau |
vikaTashcha samashchobhau devagarbhasamau nRRipa || 14||

tatastu tvarito bhImaH krAthaM ninye yamakShayam |
nArAchena sutIkShNena sa hato nyapatadbhuvi || 15||

hAhAkArastatastIvraH sambabhUva janeshvara |
vadhyamAneShu te rAja.nstadA putreShu dhanviShu || 16||

teShAM sa.nlulite sainye bhImaseno mahAbalaH |
nandopanandau samare prApayadyamasAdanam || 17||

tataste prAdravanbhItAH putrAste vihvalIkRRitAH |
bhImasenaM raNe dRRiShTvA kAlAntakayamopamam || 18||

putrA.nste nihatAndRRiShTvA sUtaputro mahAmanAH |
ha.nsavarNAnhayAnbhUyaH prAhiNodyatra pANDavaH || 19||

te preShitA mahArAja madrarAjena vAjinaH |
bhImasenarathaM prApya samasajjanta vegitAH || 20||

sa saMnipAtastumulo ghorarUpo vishAM pate |
AsIdraudro mahArAja karNapANDavayormRRidhe || 21||

dRRiShTvA mama mahArAja tau sametau mahArathau |
AsIdbuddhiH kathaM nUnametadadya bhaviShyati || 22||

tato muhUrtAdrAjendra nAtikRRichChrAddhasanniva |
virathaM bhImakarmANaM bhImaM karNashchakAra ha || 23||

viratho bharatashreShThaH prahasannanilopamaH |
gadAhasto mahAbAhurapatatsyandanottamAt || 24||

nAgAnsaptashatAnrAjannIShAdantAnprahAriNaH |
vyadhamatsahasA bhImaH kruddharUpaH parantapaH || 25||

dantaveShTeShu netreShu kambheShu sa kaTeShu cha |
marmasvapi cha marmaj~no ninadanvyadhamadbhRRisham || 26||

tataste prAdravanbhItAH pratIpaM prahitAH punaH |
mahAmAtraistamAvavrurmeghA iva divAkaram || 27||

tAnsa saptashatAnnAgAnsArohAyudhaketanAn |
bhUmiShTho gadayA jaghne sharanmeghAnivAnilaH || 28||

tataH subalaputrasya nAgAnatibalAnpunaH |
pothayAmAsa kaunteyo dvApa~nchAshatamAhave || 29||

tathA rathashataM sAgraM pattI.nshcha shatasho.aparAn |
nyahanatpANDavo yuddhe tApaya.nstava vAhinIm || 30||

pratApyamAnaM sUryeNa bhImena cha mahAtmanA |
tava sainyaM sa~nchukocha charma vahnigataM yathA || 31||

te bhImabhayasantrastAstAvakA bharatarShabha |
vihAya samare bhImaM dudruvurvai disho dasha || 32||

rathAH pa~nchashatAshchAnye hrAdinashcharmavarmiNaH |
bhImamabhyadrava.nstUrNaM sharapUgaiH samantataH || 33||

tAnsasUtarathAnsarvAnsapatAkAdhvajAyudhAn |
pothayAmAsa gadayA bhImo viShNurivAsurAn || 34||

tataH shakuninirdiShTAH sAdinaH shUrasaMmatAH |
trisAhasrA yayurbhImaM shaktyRRiShTiprAsapANayaH || 35||

tAnpratyudgamya yavanAnashvArohAnvarArihA |
vicharanvividhAnmArgAnghAtayAmAsa pothayan || 36||

teShAmAsInmahA~nshabdastADitAnAM cha sArvashaH |
asibhishChidyamAnAnAM naDAnAmiva bhArata || 37||

evaM subalaputrasya trisAhasrAnhayottamAn |
hatvAnyaM rathamAsthAya kruddho rAdheyamabhyayAt || 38||

karNo.api samare rAjandharmaputramari.ndamam |
sharaiH prachChAdayAmAsa sArathiM chApyapAtayat || 39||

tataH sampradrutaM sa~Nkhye rathaM dRRiShTvA mahArathaH |
anvadhAvatkiranbANaiH ka~NkapatrairajihmagaiH || 40||

rAjAnamabhi dhAvantaM sharairAvRRitya rodasI |
kruddhaH prachChAdayAmAsa sharajAlena mArutiH || 41||

saMnivRRittastatastUrNaM rAdheyaH shatrukarshanaH |
bhImaM prachChAdayAmAsa samantAnnishitaiH sharaiH || 42||

bhImasenarathavyagraM karNaM bhArata sAtyakiH |
abhyardayadameyAtmA pArShNigrahaNakAraNAt || 43||

abhyavartata karNastamardito.api sharairbhRRisham || 43||

tAvanyonyaM samAsAdya vRRiShabhau sarvadhanvinAm |
visRRijantau sharA.nshchitrAnvibhrAjetAM manasvinau || 44||

tAbhyAM viyati rAjendra vitataM bhImadarshanam |
krau~nchapRRiShThAruNaM raudraM bANajAlaM vyadRRishyata || 45||

naiva sUryaprabhAM khaM vA na dishaH pradishaH kutaH |
prAj~nAsiShma vayaM tAbhyAM sharairmuktaiH sahasrashaH || 46||

madhyAhne tapato rAjanbhAskarasya mahAprabhAH |
hRRitAH sarvAH sharaughaistaiH karNamAdhavayostadA || 47||

saubalaM kRRitavarmANaM drauNimAdhirathiM kRRipam |
sa.nsaktAnpANDavairdRRiShTvA nivRRittAH kuravaH punaH || 48||

teShAmApatatAM shabdastIvra AsIdvishAM pate |
uddhUtAnAM yathA vRRiShTyA sAgarANAM bhayAvahaH || 49||

te sene bhRRishasa.nvigne dRRiShTvAnyonyaM mahAraNe |
harSheNa mahatA yukte parigRRihya parasparam || 50||

tataH pravavRRite yuddhaM madhyaM prApte divAkare |
yAdRRishaM na kadAchiddhi dRRiShTapUrvaM na cha shrutam || 51||

balaughastu samAsAdya balaughaM sahasA raNe |
upAsarpata vegena jalaugha iva sAgaram || 52||

AsInninAdaH sumahAnbalaughAnAM parasparam |
garjatAM sAgaraughANAM yathA syAnnisvano mahAn || 53||

te tu sene samAsAdya vegavatyau parasparam |
ekIbhAvamanuprApte nadyAviva samAgame || 54||

tataH pravavRRite yuddhaM ghorarUpaM vishAM pate |
kurUNAM pANDavAnAM cha lipsatAM sumahadyashaH || 55||

kurUNAM garjatAM tatra avichChedakRRitA giraH |
shrUyante vividhA rAjannAmAnyuddishya bhArata || 56||

yasya yaddhi raNe nya~NgaM pitRRito mAtRRito.api vA |
karmataH shIlato vApi sa tachChrAvayate yudhi || 57||

tAndRRiShTvA samare shUrA.nstarjayAnAnparasparam |
abhavanme matI rAjannaiShAmastIti jIvitam || 58||

teShAM dRRiShTvA tu kruddhAnAM vapUMShyamitatejasAm |
abhavanme bhayaM tIvraM kathametadbhaviShyati || 59||

tataste pANDavA rAjankauravAshcha mahArathAH |
tatakShuH sAyakaistIkShNairnighnanto hi parasparam || 60||

\hrule

\medskip
                  36
\medskip

sa~njaya uvAcha||

kShatriyAste mahArAja parasparavadhaiShiNaH |
anyonyaM samare jaghnuH kRRitavairAH parasparam || 1||

rathaughAshcha hayaughAshcha naraughAshcha samantataH |
gajaughAshcha mahArAja sa.nsaktAH sma parasparam || 2||

gadAnAM parighANAM cha kaNapAnAM cha sarpatAm |
prAsAnAM bhiNDipAlAnAM bhushuNDInAM cha sarvashaH || 3||

sampAtaM chAnvapashyAma sa~NgrAme bhRRishadAruNe |
shalabhA iva sampetuH samantAchCharavRRiShTayaH || 4||

nAgA nAgAnsamAsAdya vyadhamanta parasparam |
hayA hayA.nshcha samare rathino rathinastathA || 5||

pattayaH pattisa~Nghaishcha hayasa~NghairhayAstathA || 5||

pattayo rathamAta~NgAnrathA hastyashvameva cha |
nAgAshcha samare trya~NgaM mamRRiduH shIghragA nRRipa || 6||

patatAM tatra shUrANAM kroshatAM cha parasparam |
ghoramAyodhanaM jaj~ne pashUnAM vaishasaM yathA || 7||

rudhireNa samAstIrNA bhAti bhArata medinI |
shakragopagaNAkIrNA prAvRRiShIva yathA dharA || 8||

yathA vA vAsasI shukle mahArajanara~njite |
bibhRRiyAdyuvatiH shyAmA tadvadAsIdvasundharA || 9||

mA.nsashoNitachitreva shAtakaumbhamayIva cha || 9||

ChinnAnAM chottamA~NgAnAM bAhUnAM chorubhiH saha |
kuNDalAnAM praviddhAnAM bhUShaNAnAM cha bhArata || 10||

niShkANAmadhisUtrANAM sharIrANAM cha dhanvinAm |
varmaNAM sapatAkAnAM sa~NghAstatrApatanbhuvi || 11||

gajAngajAH samAsAdya viShANAgrairadArayan |
viShANAbhihatAste cha bhrAjante dviradA yathA || 12||

rudhireNAvasiktA~NgA gairikaprasravA iva |
yathA bhrAjanti syandantaH parvatA dhAtumaNDitAH || 13||

tomarAngajibhirmuktAnpratIpAnAsthitAnbahUn |
hastairvicheruste nAgA babha~njushchApare tathA || 14||

nArAchaishChinnavarmANo bhrAjante sma gajottamAH |
himAgame mahArAja vyabhrA iva mahIdharAH || 15||

sharaiH kanakapu~Nkhaistu chitA rejurgajottamAH |
ulkAbhiH sampradIptAgrAH parvatA iva mAriSha || 16||

kechidabhyAhatA nAgA nAgairnaganibhA bhuvi |
nipetuH samare tasminpakShavanta ivAdrayaH || 17||

apare prAdravannAgAH shalyArtA vraNapIDitAH |
pratimAnaishcha kumbhaishcha petururvyAM mahAhave || 18||

niSheduH siMhavachchAnye nadanto bhairavAnravAn |
mamlushcha bahavo rAja.nshchukUjushchApare tathA || 19||

hayAshcha nihatA bANaiH svarNabhANDaparichChadAH |
niShedushchaiva mamlushcha babhramushcha disho dasha || 20||

apare kRRiShyamANAshcha viveShTanto mahItale |
bhAvAnbahuvidhA.nshchakrustADitAH sharatomaraiH || 21||

narAstu nihatA bhUmau kUjantastatra mAriSha |
dRRiShTvA cha bAndhavAnanye pitR^Inanye pitAmahAn || 22||

dhAvamAnAnparA.nshchaiva dRRiShTvAnye tatra bhArata |
gotranAmAni khyAtAni shasha.nsuritaretaram || 23||

teShAM ChinnA mahArAja bhujAH kanakabhUShaNAH |
udveShTante viveShTante patante chotpatanti cha || 24||

nipatanti tathA bhUmau sphuranti cha sahasrashaH |
vegA.nshchAnye raNe chakruH sphuranta iva pannagAH || 25||

te bhujA bhogibhogAbhAshchandanAktA vishAM pate |
lohitArdrA bhRRishaM rejustapanIyadhvajA iva || 26||

vartamAne tathA ghore sa~Nkule sarvatodisham |
avij~nAtAH sma yudhyante vinighnantaH parasparam || 27||

bhaumena rajasA kIrNe shastrasampAtasa~Nkule |
naiva sve na pare rAjanvyaj~nAyanta tamovRRite || 28||

tathA tadabhavadyuddhaM ghorarUpaM bhayAnakam |
shoNitodA mahAnadyaH prasasrustatra chAsakRRit || 29||

shIrShapAShANasa~nChannAH keshashaivalashAdvalAH |
asthisa~NghAtasa~NkIrNA dhanuHsharavarottamAH || 30||

mA.nsakardamapa~NkAshcha shoNitaughAH sudAruNAH |
nadIH pravartayAmAsuryamarAShTravivardhanIH || 31||

tA nadyo ghorarUpAshcha nayantyo yamasAdanam |
avagADhA majjayantyaH kShatrasyAjanayanbhayam || 32||

kravyAdAnAM naravyAghra nardatAM tatra tatra ha |
ghoramAyodhanaM jaj~ne pretarAjapuropamam || 33||

utthitAnyagaNeyAni kabandhAni samantataH |
nRRityanti vai bhUtagaNAH santRRiptA mA.nsashoNitaiH || 34||

pItvA cha shoNitaM tatra vasAM pItvA cha bhArata |
medomajjAvasAtRRiptAstRRiptA mA.nsasya chaiva hi || 35||

dhAvamAnAshcha dRRishyante kAkagRRidhrabalAstathA || 35||

shUrAstu samare rAjanbhayaM tyaktvA sudustyajam |
yodhavratasamAkhyAtAshchakruH karmANyabhItavat || 36||

sharashaktisamAkIrNe kravyAdagaNasa~Nkule |
vyacharanta gaNaiH shUrAH khyApayantaH svapauruSham || 37||

anyonyaM shrAvayanti sma nAmagotrANi bhArata |
pitRRinAmAni cha raNe gotranAmAni chAbhitaH || 38||

shrAvayanto hi bahavastatra yodhA vishAM pate |
anyonyamavamRRidnantaH shaktitomarapaTTishaiH || 39||

vartamAne tadA yuddhe ghorarUpe sudAruNe |
vyaShIdatkauravI senA bhinnA nauriva sAgare || 40||

\hrule

\medskip
                  37
\medskip

sa~njaya uvAcha||

vartamAne tadA yuddhe kShatriyANAM nimajjane |
gANDIvasya mahAnghoShaH shushruve yudhi mAriSha || 1||

sa.nshaptakAnAM kadanamakarodyatra pANDavaH |
kosalAnAM tathA rAjannArAyaNabalasya cha || 2||

sa.nshaptakAstu samare sharavRRiShTiM samantataH |
apAtayanpArthamUrdhni jayagRRiddhAH pramanyavaH || 3||

tAM vRRiShTiM sahasA rAja.nstarasA dhArayanprabhuH |
vyagAhata raNe pArtho vinighnanrathinAM varaH || 4||

nigRRihya tu rathAnIkaM ka~NkapatraiH shilAshitaiH |
AsasAda raNe pArthaH susharmANaM mahAratham || 5||

sa tasya sharavarShANi vavarSha rathinAM varaH |
tathA sa.nshaptakAshchaiva pArthasya samare sthitAH || 6||

susharmA tu tataH pArthaM viddhvA navabhirAshugaiH |
janArdanaM tribhirbANairabhyahandakShiNe bhuje || 7||

tato.apareNa bhallena ketuM vivyAdha mAriSha || 7||

sa vAnaravaro rAjanvishvakarmakRRito mahAn |
nanAda sumahannAdaM bhIShayanvai nanarda cha || 8||

kapestu ninadaM shrutvA santrastA tava vAhinI |
bhayaM vipulamAdAya nishcheShTA samapadyata || 9||

tataH sA shushubhe senA nishcheShTAvasthitA nRRipa |
nAnApuShpasamAkIrNaM yathA chaitrarathaM vanam || 10||

pratilabhya tataH sa~nj~nAM yodhAste kurusattama |
arjunaM siShichurbANaiH parvataM jaladA iva || 11||

parivavrustadA sarve pANDavasya mahAratham || 11||

te hayAnrathachakre cha ratheShAshchApi bhArata |
nigRRihya balavattUrNaM siMhanAdamathAnadan || 12||

apare jagRRihushchaiva keshavasya mahAbhujau |
pArthamanye mahArAja rathasthaM jagRRihurmudA || 13||

keshavastu tadA bAhU vidhunvanraNamUrdhani |
pAtayAmAsa tAnsarvAnduShTahastIva hastinaH || 14||

tataH kruddho raNe pArthaH sa.nvRRitastairmahArathaiH |
nigRRihItaM rathaM dRRiShTvA keshavaM chApyabhidrutam || 15||

rathArUDhA.nshcha subahUnpadAtI.nshchApyapAtayat || 15||

AsannA.nshcha tato yodhA~nsharairAsannayodhibhiH |
chyAvayAmAsa samare keshavaM chedamabravIt || 16||

pashya kRRiShNa mahAbAho sa.nshaptakagaNAnmayA |
kurvANAndAruNaM karma vadhyamAnAnsahasrashaH || 17||

rathabandhamimaM ghoraM pRRithivyAM nAsti kashchana |
yaH saheta pumA.Nlloke madanyo yadupu~Ngava || 18||

ityevamuktvA bIbhatsurdevadattamathAdhamat |
pA~nchajanyaM cha kRRiShNo.api pUrayanniva rodasI || 19||

taM tu sha~NkhasvanaM shrutvA sa.nshaptakavarUthinI |
sa~nchachAla mahArAja vitrastA chAbhavadbhRRisham || 20||

padabandhaM tatashchakre pANDavaH paravIrahA |
nAgamastraM mahArAja samprodIrya muhurmuhuH || 21||

yAnuddishya raNe pArthaH padabandhaM chakAra ha |
te baddhAH padabandhena pANDavena mahAtmanA || 22||

nishcheShTA abhavanrAjannashmasAramayA iva || 22||

nishcheShTA.nstu tato yodhAnavadhItpANDunandanaH |
yathendraH samare daityA.nstArakasya vadhe purA || 23||

te vadhyamAnAH samare mumuchustaM rathottamam |
AyudhAni cha sarvANi visraShTumupachakramuH || 24||

tataH susharmA rAjendra gRRihItAM vIkShya vAhinIm |
sauparNamastraM tvaritaH prAdushchakre mahArathaH || 25||

tataH suparNAH sampeturbhakShayanto bhuja~NgamAn |
te vai vidudruvurnAgA dRRiShTvA tAnkhacharAnnRRipa || 26||

babhau balaM tadvimuktaM padabandhAdvishAM pate |
meghavRRindAdyathA mukto bhAskarastApayanprajAH || 27||

vipramuktAstu te yodhAH phalgunasya rathaM prati |
sasRRijurbANasa~NghA.nshcha shastrasa~NghA.nshcha mAriSha || 28||

tAM mahAstramayIM vRRiShTiM sa~nChidya sharavRRiShTibhiH |
vyavAtiShThattato yodhAnvAsaviH paravIrahA || 29||

susharmA tu tato rAjanbANenAnataparvaNA |
arjunaM hRRidaye viddhvA vivyAdhAnyaistribhiH sharaiH || 30||

sa gADhaviddho vyathito rathopastha upAvishat || 30||

pratilabhya tataH sa~nj~nAM shvetAshvaH kRRiShNasArathiH |
aindramastramameyAtmA prAdushchakre tvarAnvitaH || 31||

tato bANasahasrANi samutpannAni mAriSha || 31||

sarvadikShu vyadRRishyanta sUdayanto nRRipa dvipAn |
hayAnrathA.nshcha samare shastraiH shatasahasrashaH || 32||

vadhyamAne tataH sainye vipulA bhIH samAvishat |
sa.nshaptakagaNAnAM cha gopAlAnAM cha bhArata || 33||

na hi kashchitpumA.nstatra yo.arjunaM pratyayudhyata || 33||

pashyatAM tatra vIrANAmahanyata mahadbalam |
hanyamAnamapashya.nshcha nishcheShTAH sma parAkrame || 34||

ayutaM tatra yodhAnAM hatvA pANDusuto raNe |
vyabhrAjata raNe rAjanvidhUmo.agniriva jvalan || 35||

chaturdasha sahasrANi yAni shiShTAni bhArata |
rathAnAmayutaM chaiva trisAhasrAshcha dantinaH || 36||

tataH sa.nshaptakA bhUyaH parivavrurdhana~njayam |
martavyamiti nishchitya jayaM vApi nivartanam || 37||

tatra yuddhaM mahaddhyAsIttAvakAnAM vishAM pate |
shUreNa balinA sArdhaM pANDavena kirITinA || 38||

\hrule

\medskip
                  38
\medskip

sa~njaya uvAcha||

kRRitavarmA kRRipo drauNiH sUtaputrashcha mAriSha |
ulUkaH saubalashchaiva rAjA cha saha sodaraiH || 1||

sIdamAnAM chamUM dRRiShTvA pANDuputrabhayArditAm |
samujjihIrShurvegena bhinnAM nAvamivArNave || 2||

tato yuddhamatIvAsInmuhUrtamiva bhArata |
bhIrUNAM trAsajananaM shUrANAM harShavardhanam || 3||

kRRipeNa sharavarShANi vipramuktAni sa.nyuge |
sRRi~njayAH shAtayAmAsuH shalabhAnAM vrajA iva || 4||

shikhaNDI tu tataH kruddho gautamaM tvarito yayau |
vavarSha sharavarShANi samantAdeva brAhmaNe || 5||

kRRipastu sharavarShaM tadvinihatya mahAstravit |
shikhaNDinaM raNe kruddho vivyAdha dashabhiH sharaiH || 6||

tataH shikhaNDI kupItaH sharaiH saptabhirAhave |
kRRipaM vivyAdha subhRRishaM ka~NkapatrairajihmagaiH || 7||

tataH kRRipaH sharaistIkShNaiH so.atividdho mahArathaH |
vyashvasUtarathaM chakre pArShataM tu dvijottamaH || 8||

hatAshvAttu tato yAnAdavaplutya mahArathaH |
charmakhaDge cha sa~NgRRihya satvaraM brAhmaNaM yayau || 9||

tamApatantaM sahasA sharaiH saMnataparvabhiH |
ChAdayAmAsa samare tadadbhutamivAbhavat || 10||

tatrAdbhutamapashyAma shilAnAM plavanaM yathA |
nishcheShTo yadraNe rAja~nshikhaNDI samatiShThata || 11||

kRRipeNa ChAditaM dRRiShTvA nRRipottama shikhaNDinam |
pratyudyayau kRRipaM tUrNaM dhRRiShTadyumno mahArathaH || 12||

dhRRiShTadyumnaM tato yAntaM shAradvatarathaM prati |
pratijagrAha vegena kRRitavarmA mahArathaH || 13||

yudhiShThiramathAyAntaM shAradvatarathaM prati |
saputraM sahasenaM cha droNaputro nyavArayat || 14||

nakulaM sahadevaM cha tvaramANau mahArathau |
pratijagrAha te putraH sharavarSheNa vArayan || 15||

bhImasenaM karUShA.nshcha kekayAnsahasRRi~njayAn |
karNo vaikartano yuddhe vArayAmAsa bhArata || 16||

shikhaNDinastato bANAnkRRipaH shAradvato yudhi |
prAhiNottvarayA yukto didhakShuriva mAriSha || 17||

tA~nsharAnpreShitA.nstena samantAddhemabhUShaNAn |
chichCheda khaDgamAvidhya bhrAmaya.nshcha punaH punaH || 18||

shatachandraM tatashcharma gautamaH pArShatasya ha |
vyadhamatsAyakaistUrNaM tata uchchukrushurjanAH || 19||

sa vicharmA mahArAja khaDgapANirupAdravat |
kRRipasya vashamApanno mRRityorAsyamivAturaH || 20||

shAradvatasharairgrastaM klishyamAnaM mahAbalam |
chitraketusuto rAjansuketustvarito yayau || 21||

vikiranbrAhmaNaM yuddhe bahubhirnishitaiH sharaiH |
abhyApatadameyAtmA gautamasya rathaM prati || 22||

dRRiShTvAviShahyaM taM yuddhe brAhmaNaM charitavratam |
apayAtastatastUrNaM shikhaNDI rAjasattama || 23||

suketustu tato rAjangautamaM navabhiH sharaiH |
viddhvA vivyAdha saptatyA punashchainaM tribhiH sharaiH || 24||

athAsya sasharaM chApaM punashchichCheda mAriSha |
sArathiM cha shareNAsya bhRRishaM marmaNyatADayat || 25||

gautamastu tataH kruddho dhanurgRRihya navaM dRRiDham |
suketuM tri.nshatA bANaiH sarvamarmasvatADayat || 26||

sa vihvalitasarvA~NgaH prachachAla rathottame |
bhUmichAle yathA vRRikShashchalatyAkampito bhRRisham || 27||

chalatastasya kAyAttu shiro jvalitakuNDalam |
soShNIShaM sashirastrANaM kShurapreNAnvapAtayat || 28||

tachChiraH prApatadbhUmau shyenAhRRitamivAmiSham |
tato.asya kAyo vasudhAM pashchAtprApa tadA chyutaH || 29||

tasminhate mahArAja trastAstasya padAnugAH |
gautamaM samare tyaktvA dudruvuste disho dasha || 30||

dhRRiShTadyumnaM tu samare saMnivArya mahAbalaH |
kRRitavarmAbravIddhRRiShTastiShTha tiShTheti pArShatam || 31||

tadabhUttumulaM yuddhaM vRRiShNipArShatayo raNe |
AmiShArthe yathA yuddhaM shyenayorgRRiddhayornRRipa || 32||

dhRRiShTadyumnastu samare hArdikyaM navabhiH sharaiH |
AjaghAnorasi kruddhaH pIDayanhRRidikAtmajam || 33||

kRRitavarmA tu samare pArShatena dRRiDhAhataH |
pArShataM sarathaM sAshvaM ChAdayAmAsa sAyakaiH || 34||

sarathashChAdito rAjandhRRiShTadyumno na dRRishyate |
meghairiva parichChanno bhAskaro jaladAgame || 35||

vidhUya taM bANagaNaM sharaiH kanakabhUShaNaiH |
vyarochata raNe rAjandhRRiShTadyumnaH kRRitavraNaH || 36||

tatastu pArShataH kruddhaH shastravRRiShTiM sudAruNAm |
kRRitavarmANamAsAdya vyasRRijatpRRitanApatiH || 37||

tAmApatantIM sahasA shastravRRiShTiM nirantarAm |
sharairanekasAhasrairhArdikyo vyadhamadyudhi || 38||

dRRiShTvA tu dAritAM yuddhe shastravRRiShTiM duruttarAm |
kRRitavarmANamabhyetya vArayAmAsa pArShataH || 39||

sArathiM chAsya tarasA prAhiNodyamasAdanam |
bhallena shitadhAreNa sa hataH prApatadrathAt || 40||

dhRRiShTadyumnastu balavA~njitvA shatruM mahAratham |
kauravAnsamare tUrNaM vArayAmAsa sAyakaiH || 41||

tataste tAvakA yodhA dhRRiShTadyumnamupAdravan |
siMhanAdaravaM kRRitvA tato yuddhamavartata || 42||

\hrule

\medskip
                  39
\medskip

sa~njaya uvAcha||

drauNiryudhiShThiraM dRRiShTvA shaineyenAbhirakShitam |
draupadeyaistathA shUrairabhyavartata hRRiShTavat || 1||

kiranniShugaNAnghorAnsvarNapu~NkhA~nshilAshitAn |
darshayanvividhAnmArgA~nshikShArthaM laghuhastavat || 2||

tataH khaM pUrayAmAsa sharairdivyAstramantritaiH |
yudhiShThiraM cha samare paryavArayadastravit || 3||

drauNAyanisharachChannaM na prAj~nAyata ki~nchana |
bANabhUtamabhUtsarvamAyodhanashiro hi tat || 4||

bANajAlaM diviShThaM tatsvarNajAlavibhUShitam |
shushubhe bharatashreShTha vitAnamiva viShThitam || 5||

tena Channe raNe rAjanbANajAlena bhAsvatA |
abhrachChAyeva sa~njaj~ne bANaruddhe nabhastale || 6||

tatrAshcharyamapashyAma bANabhUte tathAvidhe |
na sma sampatate bhUmau dRRiShTvA drauNeH parAkramam || 7||

lAghavaM droNaputrasya dRRiShTvA tatra mahArathAH |
vyasmayanta mahArAja na chainaM prativIkShitum || 8||

shekuste sarvarAjAnastapantamiva bhAskaram || 8||

sAtyakiryatamAnastu dharmarAjashcha pANDavaH |
tathetarANi sainyAni na sma chakruH parAkramam || 9||

vadhyamAne tataH sainye draupadeyA mahArathAH |
sAtyakirdharmarAjashcha pA~nchAlAshchApi sa~NgatAH || 10||

tyaktvA mRRityubhayaM ghoraM drauNAyanimupAdravan || 10||

sAtyakiH pa~nchavi.nshatyA drauNiM viddhvA shilAmukhaiH |
punarvivyAdha nArAchaiH saptabhiH svarNabhUShitaiH || 11||

yudhiShThirastrisaptatyA prativindhyashcha saptabhiH |
shrutakarmA tribhirbANaiH shrutakIrtistu saptabhiH || 12||

sutasomashcha navabhiH shatAnIkashcha saptabhiH |
anye cha bahavaH shUrA vivyadhustaM samantataH || 13||

so.atikruddhastato rAjannAshIviSha iva shvasan |
sAtyakiM pa~nchavi.nshatyA prAvidhyata shilAshitaiH || 14||

shrutakIrtiM cha navabhiH sutasomaM cha pa~nchabhiH |
aShTabhiH shrutakarmANaM prativindhyaM tribhiH sharaiH || 15||

shatAnIkaM cha navabhirdharmaputraM cha saptabhiH || 15||

athetarA.nstataH shUrAndvAbhyAM dvAbhyAmatADayat |
shrutakIrtestathA chApaM chichCheda nishitaiH sharaiH || 16||

athAnyaddhanurAdAya shrutakIrtirmahArathaH |
drauNAyaniM tribhirviddhvA vivyAdhAnyaiH shitaiH sharaiH || 17||

tato drauNirmahArAja sharavarSheNa bhArata |
ChAdayAmAsa tatsainyaM samantAchcha sharairnRRipAn || 18||

tataH punarameyAtmA dharmarAjasya kArmukam |
drauNishchichCheda vihasanvivyAdha cha sharaistribhiH || 19||

tato dharmasuto rAjanpragRRihyAnyanmahaddhanuH |
drauNiM vivyAdha saptatyA bAhvorurasi chArdayat || 20||

sAtyakistu tataH kruddho drauNeH praharato raNe |
ardhachandreNa tIkShNena dhanushChittvAnadadbhRRisham || 21||

ChinnadhanvA tato drauNiH shaktyA shaktimatAM varaH |
sArathiM pAtayAmAsa shaineyasya rathAddrutam || 22||

athAnyaddhanurAdAya droNaputraH pratApavAn |
shaineyaM sharavarSheNa ChAdayAmAsa bhArata || 23||

tasyAshvAH pradrutAH sa~Nkhye patite rathasArathau |
tatra tatraiva dhAvantaH samadRRishyanta bhArata || 24||

yudhiShThirapurogAste drauNiM shastrabhRRitAM varam |
abhyavarShanta vegena visRRijantaH shitA~nsharAn || 25||

AgachChamAnA.nstAndRRiShTvA raudrarUpAnparantapaH |
prahasanpratijagrAha droNaputro mahAraNe || 26||

tataH sharashatajvAlaH senAkakShaM mahArathaH |
drauNirdadAha samare kakShamagniryathA vane || 27||

tadbalaM pANDuputrasya droNaputrapratApitam |
chukShubhe bharatashreShTha timineva nadImukham || 28||

dRRiShTvA te cha mahArAja droNaputraparAkramam |
nihatAnmenire sarvAnpANDUndroNasutena vai || 29||

yudhiShThirastu tvarito drauNiM shliShya mahAratham |
abravIddroNaputraM tu roShAmarShasamanvitaH || 30||

naiva nAma tava prItirnaiva nAma kRRitaj~natA |
yatastvaM puruShavyAghra mAmevAdya jighA.nsasi || 31||

brAhmaNena tapaH kAryaM dAnamadhyayanaM tathA |
kShatriyeNa dhanurnAmyaM sa bhavAnbrAhmaNabruvaH || 32||

miShataste mahAbAho jeShyAmi yudhi kauravAn |
kuruShva samare karma brahmabandhurasi dhruvam || 33||

evamukto mahArAja droNaputraH smayanniva |
yuktatvaM tachcha sa~nchintya nottaraM ki~nchidabravIt || 34||

anuktvA cha tataH ki~nchichCharavarSheNa pANDavam |
ChAdayAmAsa samare kruddho.antaka iva prajAH || 35||

sa~nChAdyamAnastu tadA droNaputreNa mAriSha |
pArtho.apayAtaH shIghraM vai vihAya mahatIM chamUm || 36||

apayAte tatastasmindharmaputre yudhiShThire |
droNaputraH sthito rAjanpratyAdeshAnmahAtmanaH || 37||

tato yudhiShThiro rAjA tyaktvA drauNiM mahAhave |
prayayau tAvakaM sainyaM yuktaH krUrAya karmaNe || 38||

\hrule

\medskip
                  40
\medskip

sa~njaya uvAcha||

bhImasenaM sapA~nchAlyaM chedikekayasa.nvRRitam |
vaikartanaH svayaM ruddhvA vArayAmAsa sAyakaiH || 1||

tatastu chedikArUShAnsRRi~njayA.nshcha mahArathAn |
karNo jaghAna sa~Nkruddho bhImasenasya pashyataH || 2||

bhImasenastataH karNaM vihAya rathasattamam |
prayayau kauravaM sainyaM kakShamagniriva jvalan || 3||

sUtaputro.api samare pA~nchAlAnkekayA.nstathA |
sRRi~njayA.nshcha maheShvAsAnnijaghAna sahasrashaH || 4||

sa.nshaptakeShu pArthashcha kauraveShu vRRikodaraH |
pA~nchAleShu tathA karNaH kShayaM chakrUrmahArathAH || 5||

te kShatriyA dahyamAnAstribhistaiH pAvakopamaiH |
jagmurvinAshaM samare rAjandurmantrite tava || 6||

tato duryodhanaH kruddho nakulaM navabhiH sharaiH |
vivyAdha bharatashreShTha chaturashchAsya vAjinaH || 7||

tataH punarameyAtmA tava putro janAdhipaH |
kShureNa sahadevasya dhvajaM chichCheda kA~nchanam || 8||

nakulastu tataH kruddhastava putraM trisaptabhiH |
jaghAna samare rAjansahadevashcha pa~nchabhiH || 9||

tAvubhau bharatashreShThau shreShThau sarvadhanuShmatAm |
vivyAdhorasi sa~NkruddhaH pa~nchabhiH pa~nchabhiH sharaiH || 10||

tato.aparAbhyAM bhallAbhyAM dhanuShI samakRRintata |
yamayoH prahasanrAjanvivyAdhaiva cha saptabhiH || 11||

tAvanye dhanuShI shreShThe shakrachApanibhe shubhe |
pragRRihya rejatuH shUrau devaputrasamau yudhi || 12||

tatastau rabhasau yuddhe bhrAtarau bhrAtaraM nRRipa |
sharairvavarShaturghorairmahAmeghau yathAchalam || 13||

tataH kruddho mahArAja tava putro mahArathaH |
pANDuputrau maheShvAsau vArayAmAsa patribhiH || 14||

dhanurmaNDalamevAsya dRRishyate yudhi bhArata |
sAyakAshchaiva dRRishyante nishcharantaH samantataH || 15||

tasya sAyakasa~nChannau chakAshetAM cha pANDavau |
meghachChannau yathA vyomni chandrasUryau hataprabhau || 16||

te tu bANA mahArAja hemapu~NkhAH shilAshitAH |
AchChAdayandishaH sarvAH sUryasyevA.nshavastadA || 17||

bANabhUte tatastasminsa~nChanne cha nabhastale |
yamAbhyAM dadRRishe rUpaM kAlAntakayamopamam || 18||

parAkramaM tu taM dRRiShTvA tava sUnormahArathAH |
mRRityorupAntikaM prAptau mAdrIputrau sma menire || 19||

tataH senApatI rAjanpANDavasya mahAtmanaH |
pArShataH prayayau tatra yatra rAjA suyodhanaH || 20||

mAdrIputrau tataH shUrau vyatikramya mahArathau |
dhRRiShTadyumnastava sutaM tADayAmAsa sAyakaiH || 21||

tamavidhyadameyAtmA tava putro.atyamarShaNaH |
pA~nchAlyaM pa~nchavi.nshatyA prahasya puruSharShabha || 22||

tataH punarameyAtmA putraste pRRithivIpate |
viddhvA nanAda pA~nchAlyaM ShaShTyA pa~nchabhireva cha || 23||

athAsya sasharaM chApaM hastAvApaM cha mAriSha |
kShurapreNa sutIkShNena rAjA chichCheda sa.nyuge || 24||

tadapAsya dhanushChinnaM pA~nchAlyaH shatrukarshanaH |
anyadAdatta vegena dhanurbhArasahaM navam || 25||

prajvalanniva vegena sa.nrambhAdrudhirekShaNaH |
ashobhata maheShvAso dhRRiShTadyumnaH kRRitavraNaH || 26||

sa pa~nchadasha nArAchA~nshvasataH pannagAniva |
jighA.nsurbharatashreShThaM dhRRiShTadyumno vyavAsRRijat || 27||

te varma hemavikRRitaM bhittvA rAj~naH shilAshitAH |
vivishurvasudhAM vegAtka~NkabarhiNavAsasaH || 28||

so.atividdho mahArAja putraste.ativyarAjata |
vasante puShpashabalaH sapuShpa iva ki.nshukaH || 29||

sa ChinnavarmA nArAchaiH prahArairjarjarachChaviH |
dhRRiShTadyumnasya bhallena kruddhashchichCheda kArmukam || 30||

athainaM ChinnadhanvAnaM tvaramANo mahIpatiH |
sAyakairdashabhI rAjanbhruvormadhye samArdayat || 31||

tasya te.ashobhayanvaktraM karmAraparimArjitAH |
praphullaM champakaM yadvadbhramarA madhulipsavaH || 32||

tadapAsya dhanushChinnaM dhRRiShTadyumno mahAmanAH |
anyadAdatta vegena dhanurbhallA.nshcha ShoDasha || 33||

tato duryodhanasyAshvAnhatvA sUtaM cha pa~nchabhiH |
dhanushchichCheda bhallena jAtarUpapariShkRRitam || 34||

rathaM sopaskaraM ChatraM shaktiM khaDgaM gadAM dhvajam |
bhallaishchichCheda navabhiH putrasya tava pArShataH || 35||

tapanIyA~NgadaM chitraM nAgaM maNimayaM shubham |
dhvajaM kurupateshChinnaM dadRRishuH sarvapArthivAH || 36||

duryodhanaM tu virathaM ChinnasarvAyudhaM raNe |
bhrAtaraH paryarakShanta sodaryA bharatarShabha || 37||

tamAropya rathe rAjandaNDadhAro janAdhipam |
apovAha cha sambhrAnto dhRRiShTadyumnasya pashyataH || 38||

karNastu sAtyakiM jitvA rAjagRRiddhI mahAbalaH |
droNahantAramugreShuM sasArAbhimukhaM raNe || 39||

taM pRRiShThato.abhyayAttUrNaM shaineyo vituda~nsharaiH |
vAraNaM jaghanopAnte viShANAbhyAmiva dvipaH || 40||

sa bhArata mahAnAsIdyodhAnAM sumahAtmanAm |
karNapArShatayormadhye tvadIyAnAM mahAraNaH || 41||

na pANDavAnAM nAsmAkaM yodhaH kashchitparA~NmukhaH |
pratyadRRishyata yatkarNaH pA~nchAlA.nstvarito yayau || 42||

tasminkShaNe narashreShTha gajavAjinarakShayaH |
prAdurAsIdubhayato rAjanmadhya~Ngate.ahani || 43||

pA~nchAlAstu mahArAja tvaritA vijigIShavaH |
sarvato.abhyadravankarNaM patatriNa iva drumam || 44||

teShAmAdhirathiH kruddho yatamAnAnmanasvinaH |
vichinvanneva bANAgraiH samAsAdayadagrataH || 45||

vyAghraketuM susharmANaM sha~NkuM chograM dhana~njayam |
shuklaM cha rochamAnaM cha siMhasenaM cha durjayam || 46||

te vIrA rathavegena parivavrurnarottamam |
sRRijantaM sAyakAnkruddhaM karNamAhavashobhinam || 47||

yudhyamAnA.nstu tA~nshUrAnmanujendraH pratApavAn |
aShTAbhiraShTau rAdheyo nyahanannishitaiH sharaiH || 48||

athAparAnmahArAja sUtaputraH pratApavAn |
jaghAna bahusAhasrAnyodhAnyuddhavishAradaH || 49||

viShNuM cha viShNukarmANaM devApiM bhadrameva cha |
daNDaM cha samare rAja.nshchitraM chitrAyudhaM harim || 50||

siMhaketuM rochamAnaM shalabhaM cha mahAratham |
nijaghAna susa~NkruddhashchedInAM cha mahArathAn || 51||

teShAmAdadataH prANAnAsIdAdhirathervapuH |
shoNitAbhyukShitA~Ngasya rudrasyevorjitaM mahat || 52||

tatra bhArata karNena mAta~NgAstADitAH sharaiH |
sarvato.abhyadravanbhItAH kurvanto mahadAkulam || 53||

nipetururvyAM samare karNasAyakapIDitAH |
kurvanto vividhAnnAdAnvajranunnA ivAchalAH || 54||

gajavAjimanuShyaishcha nipatadbhiH samantataH |
rathaishchAvagatairmArge paryastIryata medinI || 55||

naiva bhIShmo na cha droNo nApyanye yudhi tAvakAH |
chakruH sma tAdRRishaM karma yAdRRishaM vai kRRitaM raNe || 56||

sUtaputreNa nAgeShu ratheShu cha hayeShu cha |
nareShu cha naravyAghra kRRitaM sma kadanaM mahat || 57||

mRRigamadhye yathA siMho dRRishyate nirbhayashcharan |
pA~nchAlAnAM tathA madhye karNo.acharadabhItavat || 58||

yathA mRRigagaNA.nstrastAnsiMho drAvayate dishaH |
pA~nchAlAnAM rathavrAtAnkarNo drAvayate tathA || 59||

siMhAsyaM cha yathA prApya na jIvanti mRRigAH kvachit |
tathA karNamanuprApya na jIvanti mahArathAH || 60||

vaishvAnaraM yathA dIptaM dahyante prApya vai janAH |
karNAgninA raNe tadvaddagdhA bhArata sRRi~njayAH || 61||

karNena chediShvekena pA~nchAleShu cha bhArata |
vishrAvya nAma nihatA bahavaH shUrasaMmatAH || 62||

mama chAsInmanuShyendra dRRiShTvA karNasya vikramam |
naiko.apyAdhiratherjIvanpA~nchAlyo mokShyate yudhi || 63||

pA~nchAlAnvidhamansa~Nkhye sUtaputraH pratApavAn |
abhyadhAvata sa~Nkruddho dharmaputraM yudhiShThiram || 64||

dhRRiShTadyumnashcha rAjAnaM draupadeyAshcha mAriSha |
parivavruramitraghnaM shatashashchApare janAH || 65||

shikhaNDI sahadevashcha nakulo nAkulistathA |
janamejayaH shinernaptA bahavashcha prabhadrakAH || 66||

ete purogamA bhUtvA dhRRiShTadyumnasya sa.nyuge |
karNamasyantamiShvastrairvicheruramitaujasaH || 67||

tA.nstatrAdhirathiH sa~Nkhye chedipA~nchAlapANDavAn |
eko bahUnabhyapatadgarutmanpannagAniva || 68||

bhImasenastu sa~NkruddhaH kurUnmadrAnsakekayAn |
ekaH sa~Nkhye maheShvAso yodhayanbahvashobhata || 69||

tatra marmasu bhImena nArAchaistADitA gajAH |
prapatanto hatArohAH kampayanti sma medinIm || 70||

vAjinashcha hatArohAH pattayashcha gatAsavaH |
sherate yudhi nirbhinnA vamanto rudhiraM bahu || 71||

sahasrashashcha rathinaH patitAH patitAyudhAH |
akShatAH samadRRishyanta bhImAdbhItA gatAsavaH || 72||

rathibhirvAjibhiH sUtaiH pattibhishcha tathA gajaiH |
bhImasenasharachChinnairAstIrNA vasudhAbhavat || 73||

tatstambhitamivAtiShThadbhImasenabalArditam |
duryodhanabalaM rAjannirutsAhaM kRRitavraNam || 74||

nishcheShTaM tumule dInaM babhau tasminmahAraNe |
prasannasalilaH kAle yathA syAtsAgaro nRRipa || 75||

manyuvIryabalopetaM balAtparyavaropitam |
abhavattava putrasya tatsainyamiShubhistadA || 76||

rudhiraughapariklinnaM rudhirArdraM babhUva ha || 76||

sUtaputro raNe kruddhaH pANDavAnAmanIkinIm |
bhImasenaH kurU.nshchApi drAvayanbahvashobhata || 77||

vartamAne tathA raudre sa~NgrAme.adbhutadarshane |
nihatya pRRitanAmadhye sa.nshaptakagaNAnbahUn || 78||

arjuno jayatAM shreShTho vAsudevamathAbravIt |
prabhagnaM balametaddhi yotsyamAnaM janArdana || 79||

ete dhAvanti sagaNAH sa.nshaptakamahArathAH |
apArayanto madbANAnsiMhashabdAnmRRigA iva || 80||

dIryate cha mahatsainyaM sRRi~njayAnAM mahAraNe |
hastikakShyo hyasau kRRiShNa ketuH karNasya dhImataH || 81||

dRRishyate rAjasainyasya madhye vicharato muhuH || 81||

na cha karNaM raNe shaktA jetumanye mahArathAH |
jAnIte hi bhavAnkarNaM vIryavantaM parAkrame || 82||

tatra yAhi yataH karNo drAvayatyeSha no balam || 83||
varjayitvA raNe yAhi sUtaputraM mahAratham |
shramo mA bAdhate kRRiShNa yathA vA tava rochate || 84||

etachChrutvA mahArAja govindaH prahasanniva |
abravIdarjunaM tUrNaM kauravA~njahi pANDava || 85||

tatastava mahatsainyaM govindapreritA hayAH |
ha.nsavarNAH pravivishurvahantaH kRRiShNapANDavau || 86||

keshavaprahitairashvaiH shvetaiH kA~nchanabhUShaNaiH |
pravishadbhistava balaM chaturdishamabhidyata || 87||

tau vidArya mahAsenAM praviShTau keshavArjunau |
kruddhau sa.nrambharaktAkShau vyabhrAjetAM mahAdyutI || 88||

yuddhashauNDau samAhUtAvaribhistau raNAdhvaram |
yajvabhirvidhinAhUtau makhe devAvivAshvinau || 89||

kruddhau tau tu naravyAghrau vegavantau babhUvatuH |
talashabdena ruShitau yathA nAgau mahAhave || 90||

vigAhansa rathAnIkamashvasa~NghA.nshcha phalgunaH |
vyacharatpRRitanAmadhye pAshahasta ivAntakaH || 91||

taM dRRiShTvA yudhi vikrAntaM senAyAM tava bhArata |
sa.nshaptakagaNAnbhUyaH putraste samachodayat || 92||

tato rathasahasreNa dviradAnAM tribhiH shataiH |
chaturdashasahasraishcha turagANAM mahAhave || 93||

dvAbhyAM shatasahasrAbhyAM padAtInAM cha dhanvinAm |
shUrANAM nAmalabdhAnAM viditAnAM samantataH || 94||

abhyavartanta tau vIrau ChAdayanto mahArathAH || 94||

sa ChAdyamAnaH samare sharaiH parabalArdanaH |
darshayanraudramAtmAnaM pAshahasta ivAntakaH || 95||

nighnansa.nshaptakAnpArthaH prekShaNIyataro.abhavat || 95||

tato vidyutprabhairbANaiH kArtasvaravibhUShitaiH |
nirantaramivAkAshamAsInnunnaiH kirITinA || 96||

kirITibhujanirmuktaiH sampatadbhirmahAsharaiH |
samAchChannaM babhau sarvaM kAdraveyairiva prabho || 97||

rukmapu~NkhAnprasannAgrA~nsharAnsaMnataparvaNaH |
adarshayadameyAtmA dikShu sarvAsu pANDavaH || 98||

hatvA dasha sahasrANi pArthivAnAM mahArathaH |
sa.nshaptakAnAM kaunteyaH prapakShaM tvarito.abhyayAt || 99||

prapakShaM sa samAsAdya pArthaH kAmbojarakShitam |
pramamAtha balAdbANairdAnavAniva vAsavaH || 100||

prachichChedAshu bhallaishcha dviShatAmAtatAyinAm |
shastrapANI.nstathA bAhU.nstathApi cha shirA.nsyuta || 101||

a~NgA~NgAvayavaishChinnairvyAyudhAste.apatankShitau |
viShvagvAtAbhisambhagnA bahushAkhA iva drumAH || 102||

hastyashvarathapattInAM vrAtAnnighnantamarjunam |
sudakShiNAdavarajaH sharavRRiShTyAbhyavIvRRiShat || 103||

asyAsyato.ardhachandrAbhyAM sa bAhU parighopamau |
pUrNachandrAbhavaktraM cha kShureNAbhyahanachChiraH || 104||

sa papAta tato vAhAtsvalohitaparisravaH |
manaHshilAgireH shRRi~NgaM vajreNevAvadAritam || 105||

sudakShiNAdavarajaM kAmbojaM dadRRishurhatam |
prA.nshuM kamalapatrAkShamatyarthaM priyadarshanam || 106||

kA~nchanastambhasa~NkAshaM bhinnaM hemagiriM yathA || 106||

tato.abhavatpunaryuddhaM ghoramadbhutadarshanam |
nAnAvasthAshcha yodhAnAM babhUvustatra yudhyatAm || 107||

eteShvAvarjitairashvaiH kAmbojairyavanaiH shakaiH |
shoNitAktaistadA raktaM sarvamAsIdvishAM pate || 108||

rathai rathAshvasUtaishcha hatArohaishcha vAjibhiH |
dviradaishcha hatArohairmahAmAtrairhatadvipaiH || 109||

anyonyena mahArAja kRRito ghoro janakShayaH || 109||

tasminprapakShe pakShe cha vadhyamAne mahAtmanA |
arjunaM jayatAM shreShThaM tvarito drauNirAyayau || 110||

vidhunvAno mahachchApaM kArtasvaravibhUShitam |
AdadAnaH sharAnghorAnsvarashmIniva bhAskaraH || 111||

taiH patadbhirmahArAja drauNimuktaiH samantataH |
sa~nChAditau rathasthau tAvubhau kRRiShNadhana~njayau || 112||

tataH sharashataistIkShNairbhAradvAjaH pratApavAn |
nishcheShTau tAvubhau chakre yuddhe mAdhavapANDavau || 113||

hAhAkRRitamabhUtsarvaM ja~NgamaM sthAvaraM tathA |
charAcharasya goptArau dRRiShTvA sa~nChAditau sharaiH || 114||

siddhachAraNasa~NghAshcha sampeturvai samantataH |
chintayanto bhavedadya lokAnAM svastyapItyaha || 115||

na mayA tAdRRisho rAjandRRiShTapUrvaH parAkramaH |
sa~njaj~ne yAdRRisho drauNeH kRRiShNau sa~nChAdayiShyataH || 116||

drauNestu dhanuShaH shabdamahitatrAsanaM raNe |
ashrauShaM bahusho rAjansiMhasya nadato yathA || 117||

jyA chAsya charato yuddhe savyadakShiNamasyataH |
vidyudambudamadhyasthA bhrAjamAneva sAbhavat || 118||

sa tathA kShiprakArI cha dRRiDhahastashcha pANDavaH |
saMmohaM paramaM gatvA praikShata droNajaM tataH || 119||

sa vikramaM hRRitaM mene AtmanaH sumahAtmanA |
tathAsya samare rAjanvapurAsItsudurdRRisham || 120||

drauNipANDavayorevaM vartamAne mahAraNe |
vardhamAne cha rAjendra droNaputre mahAbale || 121||

hIyamAne cha kaunteye kRRiShNaM roShaH samabhyayAt || 121||

sa roShAnniHshvasanrAjannirdahanniva chakShuShA |
drauNiM hyapashyatsa~NgrAme phalgunaM cha muhurmuhuH || 122||

tataH kruddho.abravItkRRiShNaH pArthaM sapraNayaM tadA |
atyadbhutamidaM pArtha tava pashyAmi sa.nyuge || 123||

atishete hi yatra tvA droNaputro.adya bhArata || 123||

kachchitte gANDivaM haste rathe tiShThasi chArjuna |
kachchitkushalinau bAhU kachchidvIryaM tadeva te || 124||

evamuktastu kRRiShNena kShiptvA bhallA.nshchaturdasha |
tvaramANastvarAkAle drauNerdhanurathAchChinat || 125||

dhvajaM ChatraM patAkAM cha rathaM shaktiM gadAM tathA || 125||

jatrudeshe cha subhRRishaM vatsadantairatADayat |
sa mUrchChAM paramAM gatvA dhvajayaShTiM samAshritaH || 126||

taM visa~nj~naM mahArAja kirITibhayapIDitam |
apovAha raNAtsUto rakShamANo dhana~njayAt || 127||

etasminneva kAle tu vijayaH shatrutApanaH |
nyavadhIttAvakaM sainyaM shatasho.atha sahasrashaH || 128||

pashyatastava putrasya tasya vIrasya bhArata || 128||

evameSha kShayo vRRittastAvakAnAM paraiH saha |
krUro vishasano ghoro rAjandurmantrite tava || 129||

sa.nshaptakA.nshcha kaunteyaH kurU.nshchApi vRRikodaraH |
vasuSheNaM cha pA~nchAlaH kRRitsnena vyadhamadraNe || 130||

\hrule

\medskip
                  41
\medskip

sa~njaya uvAcha||

tvaramANaH punaH kRRiShNaH pArthamabhyavadachChanaiH |
pashya kauravya rAjAnamapayAtA.nshcha pANDavAn || 1||

karNaM pashya mahAra~Nge jvalantamiva pAvakam |
asau bhImo maheShvAsaH saMnivRRitto raNaM prati || 2||

tamete.anu nivartante dhRRiShTadyumnapurogamAH |
pA~nchAlAnAM sRRi~njayAnAM pANDavAnAM cha yanmukham || 3||

nivRRittaishcha tathA pArthairbhagnaM shatrubalaM mahat || 3||

kauravAndravato hyeSha karNo dhArayate.arjuna |
antakapratimo vege shakratulyaparAkramaH || 4||

asau gachChati kauravya drauNirastrabhRRitAM varaH |
tameSha pradrutaH sa~Nkhye dhRRiShTadyumno mahArathaH || 5||

sarvaM vyAchaShTa durdharSho vAsudevaH kirITine |
tato rAjanprAdurAsInmahAghoro mahAraNaH || 6||

siMhanAdaravAshchAtra prAdurAsansamAgame |
ubhayoH senayo rAjanmRRityuM kRRitvA nivartanam || 7||

\hrule

\medskip
                  42
\medskip

sa~njaya uvAcha||

tataH punaH samAjagmurabhItAH kurusRRi~njayAH |
yudhiShThiramukhAH pArthA vaikartanamukhA vayam || 1||

tataH pravavRRite bhImaH sa~NgrAmo lomaharShaNaH |
karNasya pANDavAnAM cha yamarAShTravivardhanaH || 2||

tasminpravRRitte sa~NgrAme tumule shoNitodake |
sa.nshaptakeShu shUreShu ki~nchichChiShTeShu bhArata || 3||

dhRRiShTadyumno mahArAja sahitaH sarvarAjabhiH |
karNamevAbhidudrAva pANDavAshcha mahArathAH || 4||

AgachChamAnA.nstAnsa~Nkhye prahRRiShTAnvijayaiShiNaH |
dadhAraiko raNe karNo jalaughAniva parvataH || 5||

tamAsAdya tu te karNaM vyashIryanta mahArathAH |
yathAchalaM samAsAdya jalaughAH sarvatodisham || 6||

tayorAsInmahArAja sa~NgrAmo lomaharShaNaH || 6||

dhRRiShTadyumnastu rAdheyaM shareNa nataparvaNA |
tADayAmAsa sa~NkruddhastiShTha tiShTheti chAbravIt || 7||

vijayaM tu dhanuHshreShThaM vidhunvAno mahArathaH |
pArShatasya dhanushChittvA sharAnAshIviShopamAn || 8||

tADayAmAsa sa~NkruddhaH pArShataM navabhiH sharaiH || 8||

te varma hemavikRRitaM bhittvA tasya mahAtmanaH |
shoNitAktA vyarAjanta shakragopA ivAnagha || 9||

tadapAsya dhanushChinnaM dhRRiShTadyumno mahArathaH |
anyaddhanurupAdAya sharA.nshchAshIviShopamAn || 10||

karNaM vivyAdha saptatyA sharaiH saMnataparvabhiH || 10||

tathaiva rAjankarNo.api pArShataM shatrutApanam |
droNashatruM maheShvAso vivyAdha nishitaiH sharaiH || 11||

tasya karNo mahArAja sharaM kanakabhUShaNam |
preShayAmAsa sa~Nkruddho mRRityudaNDamivAparam || 12||

tamApatantaM sahasA ghorarUpaM vishAM pate |
chichCheda saptadhA rAja~nshaineyaH kRRitahastavat || 13||

dRRiShTvA vinihitaM bANaM sharaiH karNo vishAM pate |
sAtyakiM sharavarSheNa samantAtparyavArayat || 14||

vivyAdha chainaM samare nArAchaistatra saptabhiH |
taM pratyavidhyachChaineyaH sharairhemavibhUShitaiH || 15||

tato yuddhamatIvAsIchchakShuHshrotrabhayAvaham |
rAjanghoraM cha chitraM cha prekShaNIyaM samantataH || 16||

sarveShAM tatra bhUtAnAM lomaharSho vyajAyata |
taddRRiShTvA samare karma karNashaineyayornRRipa || 17||

etasminnantare drauNirabhyayAtsumahAbalam |
pArShataM shatrudamanaM shatruvIryAsunAshanam || 18||

abhyabhAShata sa~Nkruddho drauNirdUre dhana~njaye |
tiShTha tiShThAdya brahmaghna na me jIvanvimokShyase || 19||

ityuktvA subhRRishaM vIraH shIghrakRRinnishitaiH sharaiH |
pArShataM ChAdayAmAsa ghorarUpaiH sutejanaiH || 20||

yatamAnaM paraM shaktyA yatamAno mahArathaH || 20||

yathA hi samare drauNiH pArShataM vIkShya mAriSha |
tathA drauNiM raNe dRRiShTvA pArShataH paravIrahA || 21||

nAtihRRiShTamanA bhUtvA manyate mRRityumAtmanaH || 21||

drauNistu dRRiShTvA rAjendra dhRRiShTadyumnaM raNe sthitam |
krodhena niHshvasanvIraH pArShataM samupAdravat || 22||

tAvanyonyaM tu dRRiShTvaiva sa.nrambhaM jagmatuH param || 22||

athAbravInmahArAja droNaputraH pratApavAn |
dhRRiShTadyumnaM samIpasthaM tvaramANo vishAM pate || 23||

pA~nchAlApasadAdya tvAM preShayiShyAmi mRRityave || 23||

pApaM hi yattvayA karma ghnatA droNaM purA kRRitam |
adya tvA patsyate tadvai yathA hyakushalaM tathA || 24||

arakShyamANaH pArthena yadi tiShThasi sa.nyuge |
nApakramasi vA mUDha satyametadbravImi te || 25||

evamuktaH pratyuvAcha dhRRiShTadyumnaH pratApavAn |
prativAkyaM sa evAsirmAmako dAsyate tava || 26||

yenaiva te piturdattaM yatamAnasya sa.nyuge || 26||

yadi tAvanmayA droNo nihato brAhmaNabruvaH |
tvAmidAnIM kathaM yuddhe na haniShyAmi vikramAt || 27||

evamuktvA mahArAja senApatiramarShaNaH |
nishitenAtha bANena drauNiM vivyAdha pArShataH || 28||

tato droNiH susa~NkruddhaH sharaiH saMnataparvabhiH |
prAchChAdayaddisho rAjandhRRiShTadyumnasya sa.nyuge || 29||

naivAntarikShaM na disho naiva yodhAH samantataH |
dRRishyante vai mahArAja sharaishChannAH sahasrashaH || 30||

tathaiva pArShato rAjandrauNimAhavashobhinam |
sharaiH sa~nChAdayAmAsa sUtaputrasya pashyataH || 31||

rAdheyo.api mahArAja pA~nchAlAnsaha pANDavaiH |
draupadeyAnyudhAmanyuM sAtyakiM cha mahAratham || 32||

ekaH sa vArayAmAsa prekShaNIyaH samantataH || 32||

dhRRiShTadyumno.api samare drauNeshchichCheda kArmukam |
tadapAsya dhanushChinnamanyadAdatta kArmukam || 33||

vegavatsamare ghoraM sharA.nshchAshIviShopamAn || 33||

sa pArShatasya rAjendra dhanuH shaktiM gadAM dhvajam |
hayAnsUtaM rathaM chaiva nimeShAdvyadhamachCharaiH || 34||

sa ChinnadhanvA viratho hatAshvo hatasArathiH |
khaDgamAdatta vipulaM shatachandraM cha bhAnumat || 35||

drauNistadapi rAjendra bhallaiH kShipraM mahArathaH |
chichCheda samare vIraH kShiprahasto dRRiDhAyudhaH || 36||

rathAdanavarUDhasya tadadbhutamivAbhavat || 36||

dhRRiShTadyumnaM tu virathaM hatAshvaM ChinnakArmukam |
sharaishcha bahudhA viddhamastraishcha shakalIkRRitam || 37||

nAtaradbharatashreShTha yatamAno mahArathaH || 37||

tasyAntamiShubhI rAjanyadA drauNirna jagmivAn |
atha tyaktvA dhanurvIraH pArShataM tvarito.anvagAt || 38||

AsIdAdravato rAjanvegastasya mahAtmanaH |
garuDasyeva patato jighRRikShoH pannagottamam || 39||

etasminneva kAle tu mAdhavo.arjunamabravIt |
pashya pArtha yathA drauNiH pArShatasya vadhaM prati || 40||

yatnaM karoti vipulaM hanyAchchainamasa.nshayam || 40||

taM mochaya mahAbAho pArShataM shatrutApanam |
drauNerAsyamanuprAptaM mRRityorAsyagataM yathA || 41||

evamuktvA mahArAja vAsudevaH pratApavAn |
praiShayattatra turagAnyatra drauNirvyavasthitaH || 42||

te hayAshchandrasa~NkAshAH keshavena prachoditAH |
pibanta iva tadvyoma jagmurdrauNirathaM prati || 43||

dRRiShTvAyAntau mahAvIryAvubhau kRRiShNadhana~njayau |
dhRRiShTadyumnavadhe rAja.nshchakre yatnaM mahAbalaH || 44||

vikRRiShyamANaM dRRiShTvaiva dhRRiShTadyumnaM janeshvara |
sharA.nshchikShepa vai pArtho drauNiM prati mahAbalaH || 45||

te sharA hemavikRRitA gANDIvapreShitA bhRRisham |
drauNimAsAdya vivishurvalmIkamiva pannagAH || 46||

sa vidhvastaiH sharairghorairdroNaputraH pratApavAn |
rathamAruruhe vIro dhana~njayasharArditaH || 47||

pragRRihya cha dhanuH shreShThaM pArthaM vivyAdha sAyakaiH || 47||

etasminnantare vIraH sahadevo janAdhipa |
apovAha rathenAjau pArShataM shatrutApanam || 48||

arjuno.api mahArAja drauNiM vivyAdha patribhiH |
taM droNaputraH sa~Nkruddho bAhvorurasi chArdayat || 49||

krodhitastu raNe pArtho nArAchaM kAlasaMmitam |
droNaputrAya chikShepa kAladaNDamivAparam || 50||

sa brAhmaNasyA.nsadeshe nipapAta mahAdyutiH || 50||

sa vihvalo mahArAja sharavegena sa.nyuge |
niShasAda rathopasthe vaiklavyaM cha paraM yayau || 51||

tataH karNo mahArAja vyAkShipadvijayaM dhanuH |
arjunaM samare kruddhaH prekShamANo muhurmuhuH || 52||

dvairathaM chApi pArthena kAmayAno mahAraNe || 52||

taM tu hitvA hataM vIraM sArathiH shatrukarshanam |
apovAha rathenAjau tvaramANo raNAjirAt || 53||

athotkruShTaM mahArAja pA~nchAlairjitakAshibhiH |
mokShitaM pArShataM dRRiShTvA droNaputraM cha pIDitam || 54||

vAditrANi cha divyAni prAvAdyanta sahasrashaH |
siMhanAdashcha sa~njaj~ne dRRiShTvA ghoraM mahAdbhutam || 55||

evaM kRRitvAbravItpArtho vAsudevaM dhana~njayaH |
yAhi sa.nshaptakAnkRRiShNa kAryametatparaM mama || 56||

tataH prayAto dAshArhaH shrutvA pANDavabhAShitam |
rathenAtipatAkena manomArutaraMhasA || 57||

\hrule

\medskip
                  43
\medskip

sa~njaya uvAcha||

etasminnantare kRRiShNaH pArthaM vachanamabravIt |
darshayanniva kaunteyaM dharmarAjaM yudhiShThiram || 1||

eSha pANDava te bhrAtA dhArtarAShTrairmahAbalaiH |
jighA.nsubhirmaheShvAsairdrutaM pArthAnusaryate || 2||

tathAnuyAnti sa.nrabdhAH pA~nchAlA yuddhadurmadAH |
yudhiShThiraM mahAtmAnaM parIpsanto mahAjavAH || 3||

eSha duryodhanaH pArtha rathAnIkena da.nshitaH |
rAjA sarvasya lokasya rAjAnamanudhAvati || 4||

jighA.nsuH puruShavyAghraM bhrAtRRibhiH sahito balI |
AshIviShasamasparshaiH sarvayuddhavishAradaiH || 5||

ete jighRRikShavo yAnti dvipAshvarathapattayaH |
yudhiShThiraM dhArtarAShTrA ratnottamamivArthinaH || 6||

pashya sAtvatabhImAbhyAM niruddhAdhiShThitaH prabhuH |
jihIrShavo.amRRitaM daityAH shakrAgnibhyAmivAvashAH || 7||

ete bahutvAttvaritAH punargachChanti pANDavam |
samudramiva vAryoghAH prAvRRiTkAle mahArathAH || 8||

nadantaH siMhanAdA.nshcha dhamantashchApi vArijAn |
balavanto maheShvAsA vidhunvanto dhanUMShi cha || 9||

mRRityormukhagataM manye kuntIputraM yudhiShThiram |
hutamagnau cha bhadraM te duryodhanavashaM gatam || 10||

yathAyuktamanIkaM hi dhArtarAShTrasya pANDava |
nAsya shakro.api muchyeta samprApto bANagocharam || 11||

duryodhanasya shUrasya drauNeH shAradvatasya cha |
karNasya cheShuvego vai parvatAnapi dArayet || 12||

duryodhanasya shUrasya sharaughA~nshIghramasyataH |
sa~NkruddhasyAntakasyeva ko vegaM sa.nsahedraNe || 13||

karNena cha kRRito rAjA vimukhaH shatrutApanaH |
balavA.Nllaghuhastashcha kRRitI yuddhavishAradaH || 14||

rAdheyaH pANDavashreShThaM shaktaH pIDayituM raNe |
sahito dhRRitarAShTrasya putraiH shUro mahAtmabhiH || 15||

tasyaivaM yudhyamAnasya sa~NgrAme sa.nyatAtmanaH |
anyairapi cha pArthasya hRRitaM varma mahArathaiH || 16||

upavAsakRRisho rAjA bhRRishaM bharatasattama |
brAhme bale sthito hyeSha na kShatre.atibale vibho || 17||

na jIvati mahArAjo manye pArtha yudhiShThiraH |
yadbhImasenaH sahate siMhanAdamamarShaNaH || 18||

nardatAM dhArtarAShTrANAM punaH punarari.ndama |
dhamatAM cha mahAsha~NkhAnsa~NgrAme jitakAshinAm || 19||

yudhiShThiraM pANDaveyaM hateti bharatarShabha |
sa~nchodayatyasau karNo dhArtarAShTrAnmahAbalAn || 20||

sthUNAkarNendrajAlena pArtha pAshupatena cha |
prachChAdayanto rAjAnamanuyAnti mahArathAH || 21||

Aturo me mato rAjA saMniShevyashcha bhArata || 21||

yathainamanuvartante pA~nchAlAH saha pANDavaiH |
tvaramANAstvarAkAle sarvashastrabhRRitAM varAH || 22||

majjantamiva pAtAle balino.apyujjihIrShavaH || 22||

na keturdRRishyate rAj~naH karNena nihataH sharaiH |
pashyatoryamayoH pArtha sAtyakeshcha shikhaNDinaH || 23||

dhRRiShTadyumnasya bhImasya shatAnIkasya vA vibho |
pA~nchAlAnAM cha sarveShAM chedInAM chaiva bhArata || 24||

eSha karNo raNe pArtha pANDavAnAmanIkinIm |
sharairvidhva.nsayati vai nalinImiva ku~njaraH || 25||

ete dravanti rathinastvadIyAH pANDunandana |
pashya pashya yathA pArtha gachChantyete mahArathAH || 26||

ete bhArata mAta~NgAH karNenAbhihatA raNe |
ArtanAdAnvikurvANA vidravanti disho dasha || 27||

rathAnAM dravatAM vRRindaM pashya pArtha samantataH |
drAvyamANaM raNe chaiva karNenAmitrakarshinA || 28||

hastikakShyAM raNe pashya charantIM tatra tatra ha |
rathasthaM sUtaputrasya ketuM ketumatAM vara || 29||

asau dhAvati rAdheyo bhImasenarathaM prati |
kira~nsharashatAnIva vinighna.nstava vAhinIm || 30||

etAnpashya cha pA~nchAlAndrAvyamANAnmahAtmanA |
shakreNeva yathA daityAnhanyamAnAnmahAhave || 31||

eSha karNo raNe jitvA pA~nchAlAnpANDusRRi~njayAn |
disho viprekShate sarvAstvadarthamiti me matiH || 32||

pashya pArtha dhanuH shreShThaM vikarShansAdhu shobhate |
shatrU~njitvA yathA shakro devasa~NghaiH samAvRRitaH || 33||

ete nadanti kauravyA dRRiShTvA karNasya vikramam |
trAsayanto raNe pArthAnsRRi~njayA.nshcha sahasrashaH || 34||

eSha sarvAtmanA pANDU.nstrAsayitvA mahAraNe |
abhibhAShati rAdheyaH sarvasainyAni mAnadaH || 35||

abhidravata gachChadhvaM drutaM dravata kauravAH |
yathA jIvanna vaH kashchinmuchyate yudhi sRRi~njayaH || 36||

tathA kuruta sa.nyattA vayaM yAsyAma pRRiShThataH |
evamuktvA yayAveSha pRRiShThato vikira~nsharaiH || 37||

pashya karNaM raNe pArtha shvetachChavivirAjitam |
udayaM parvataM yadvachChobhayanvai divAkaraH || 38||

pUrNachandranikAshena mUrdhni ChatreNa bhArata |
dhriyamANena samare tathA shatashalAkinA || 39||

eSha tvAM prekShate karNaH sakaTAkSho vishAM pate |
uttamaM yatnamAsthAya dhruvameShyati sa.nyuge || 40||

pashya hyenaM mahAbAho vidhunvAnaM mahaddhanuH |
sharA.nshchAshIviShAkArAnvisRRijantaM mahAbalam || 41||

asau nivRRitto rAdheyo dRRishyate vAnaradhvaja |
vadhAya chAtmano.abhyeti dIpasya shalabho yathA || 42||

karNamekAkinaM dRRiShTvA rathAnIkena bhArata |
rirakShiShuH susa.nyatto dhArtarAShTro.abhivartate || 43||

sArvaiH sahaibhirduShTAtmA vadhya eSha prayatnataH |
tvayA yashashcha rAjyaM cha sukhaM chottamamichChatA || 44||

AtmAnaM cha kRRitAtmAnaM samIkShya bharatarShabha |
kRRitAgasaM cha rAdheyaM dharmAtmani yudhiShThire || 45||

pratipadyasva rAdheyaM prAptakAlamanantaram |
AryAM yuddhe matiM kRRitvA pratyehi rathayUthapam || 46||

pa~ncha hyetAni mukhyAnAM rathAnAM rathasattama |
shatAnyAyAnti vegena balinAM bhImatejasAm || 47||

pa~ncha nAgasahasrANi dviguNA vAjinastathA |
abhisaMhatya kaunteya padAtiprayutAni cha || 48||

anyonyarakShitaM vIra balaM tvAmabhivartate || 48||

sUtaputre maheShvAse darshayAtmAnamAtmanA |
uttamaM yatnamAsthAya pratyehi bharatarShabha || 49||

asau karNaH susa.nrabdhaH pA~nchAlAnabhidhAvati |
ketumasya hi pashyAmi dhRRiShTadyumnarathaM prati || 50||

samuchChetsyati pA~nchAlAniti manye parantapa || 50||

AchakShe te priyaM pArtha tadevaM bharatarShabha |
rAjA jIvati kauravyo dharmaputro yudhiShThiraH || 51||

asau bhimo mahAbAhuH saMnivRRittashchamUmukhe |
vRRitaH sRRi~njayasainyena sAtyakena cha bhArata || 52||

vadhyanta ete samare kauravA nishitaiH sharaiH |
bhImasenena kaunteya pA~nchAlaishcha mahAtmabhiH || 53||

senA hi dhArtarAShTrasya vimukhA chAbhavadraNAt |
vipradhAvati vegena bhImasya nihatA sharaiH || 54||

vipannasasyeva mahI rudhireNa samukShitA |
bhAratI bharatashreShTha senA kRRipaNadarshanA || 55||

nivRRittaM pashya kaunteya bhImasenaM yudhAM patim |
AshIviShamiva kruddhaM tasmAddravati vAhinI || 56||

pItaraktAsitasitAstArAchandrArkamaNDitAH |
patAkA viprakIryante ChatrANyetAni chArjuna || 57||

sauvarNA rAjatAshchaiva taijasAshcha pRRithagvidhAH |
ketavo vinipAtyante hastyashvaM viprakIryate || 58||

rathebhyaH prapatantyete rathino vigatAsavaH |
nAnAvarNairhatA bANaiH pA~nchAlairapalAyibhiH || 59||

nirmanuShyAngajAnashvAnrathA.nshchaiva dhana~njaya |
samAdravanti pA~nchAlA dhArtarAShTrA.nstarasvinaH || 60||

mRRidnanti cha naravyAghrA bhImasenavyapAshrayAt |
balaM pareShAM durdharShaM tyaktvA prANAnari.ndama || 61||

ete nadanti pA~nchAlA dhamantyapi cha vArijAn |
abhidravanti cha raNe nighnantaH sAyakaiH parAn || 62||

pashya svargasya mAhAtmyaM pA~nchAlA hi parantapa |
dhArtarAShTrAnvinighnanti kruddhAH siMhA iva dvipAn || 63||

sarvatashchAbhipannaiShA dhArtarAShTrI mahAchamUH |
pA~nchAlairmAnasAdetya ha.nsairga~Ngeva vegitaiH || 64||

subhRRishaM cha parAkrAntAH pA~nchAlAnAM nivAraNe |
kRRipakarNAdayo vIrA RRiShabhANAmivarShabhAH || 65||

sunimagnA.nshcha bhImAstrairdhArtarAShTrAnmahArathAn |
dhRRiShTadyumnamukhA vIrA ghnanti shatrUnsahasrashaH || 66||

viShaNNabhUyiShTharathA dhArtarAShTrI mahAchamUH || 66||

pashya bhImena nArAchaishChinnA nAgAH patantyamI |
vajrivajrAhatAnIva shikharANi mahIbhRRitAm || 67||

bhImasenasya nirviddhA bANaiH saMnataparvabhiH |
svAnyanIkAni mRRidnanto dravantyete mahAgajAH || 68||

nAbhijAnAsi bhImasya siMhanAdaM durutsaham |
nadato.arjuna sa~NgrAme vIrasya jitakAshinaH || 69||

eSha naiShAdirabhyeti dvipamukhyena pANDavam |
jighA.nsustomaraiH kruddho daNDapANirivAntakaH || 70||

satomarAvasya bhujau Chinnau bhImena garjataH |
tIkShNairagnishikhAprakhyairnArAchairdashabhirhataH || 71||

hatvainaM punarAyAti nAgAnanyAnprahAriNaH |
pashya nIlAmbudanibhAnmahAmAtrairadhiShThitAn || 72||

shaktitomarasa~NkAshairvinighnantaM vRRikodaram || 72||

sapta sapta cha nAgA.nstAnvaijayantIshcha sadhvajAH |
nihatya nishitairbANaishChinnAH pArthAgrajena te || 73||

dashabhirdashabhishchaiko nArAchairnihato gajaH || 73||

na chAsau dhArtarAShTrANAM shrUyate ninadastathA |
pura.ndarasame kruddhe nivRRitte bharatarShabhe || 74||

akShauhiNyastathA tisro dhArtarAShTrasya saMhatAH |
kruddhena narasiMhena bhImasenena vAritAH || 75||

sa~njaya uvAcha||

bhImasenena tatkarma kRRitaM dRRiShTvA suduShkaram |
arjuno vyadhamachChiShTAnahitAnnishitaiH sharaiH || 76||

te vadhyamAnAH samare sa.nshaptakagaNAH prabho |
shakrasyAtithitAM gatvA vishokA hyabhavanmudA || 77||

pArthashcha puruShavyAghraH sharaiH saMnataparvabhiH |
jaghAna dhArtarAShTrasya chaturvidhabalAM chamUm || 78||

\hrule

\medskip
                  44
\medskip

dhRRitarAShTra uvAcha||

nivRRitte bhImasene cha pANDave cha yudhiShThire |
vadhyamAne bale chApi mAmake pANDusRRi~njayaiH || 1||

dravamANe balaughe cha nirAkrande muhurmuhuH |
kimakurvanta kuravastanmamAchakShva sa~njaya || 2||

sa~njaya uvAcha||

dRRiShTvA bhImaM mahAbAhuM sUtaputraH pratApavAn |
krodharaktekShaNo rAjanbhImasenamupAdravat || 3||

tAvakaM cha balaM dRRiShTvA bhImasenAtparA~Nmukham |
yatnena mahatA rAjanparyavasthApayadbalI || 4||

vyavasthApya mahAbAhustava putrasya vAhinIm |
pratyudyayau tadA karNaH pANDavAnyuddhadurmadAn || 5||

pratyudyayustu rAdheyaM pANDavAnAM mahArathAH |
dhunvAnAH kArmukANyAjau vikShipantashcha sAyakAn || 6||

bhImasenaH shinernaptA shikhaNDI janamejayaH |
dhRRiShTadyumnashcha balavAnsarve chApi prabhadrakAH || 7||

pA~nchAlAshcha naravyAghrAH samantAttava vAhinIm |
abhyadravanta sa~NkruddhAH samare jitakAshinaH || 8||

tathaiva tAvakA rAjanpANDavAnAmanIkinIm |
abhyadravanta tvaritA jighA.nsanto mahArathAH || 9||

rathanAgAshvakalilaM pattidhvajasamAkulam |
babhUva puruShavyAghra sainyamadbhutadarshanam || 10||

shikhaNDI cha yayau karNaM dhRRiShTadyumnaH sutaM tava |
duHshAsanaM mahArAja mahatyA senayA vRRitam || 11||

nakulo vRRiShasenaM cha chitrasenaM yudhiShThiraH |
ulUkaM samare rAjansahadevaH samabhyayAt || 12||

sAtyakiH shakuniM chApi bhImasenashcha kauravAn |
arjunaM cha raNe yattaM droNaputro mahArathaH || 13||

yudhAmanyuM maheShvAsaM gautamo.abhyapatadraNe |
kRRitavarmA cha balavAnuttamaujasamAdravat || 14||

bhImasenaH kurUnsarvAnputrA.nshcha tava mAriSha |
sahAnIkAnmahAbAhureka evAbhyavArayat || 15||

shikhaNDI cha tataH karNaM vicharantamabhItavat |
bhIShmahantA mahArAja vArayAmAsa patribhiH || 16||

pratirabdhastataH karNo roShAtprasphuritAdharaH |
shikhaNDinaM tribhirbANairbhruvormadhye vyatADayat || 17||

dhAraya.nstu sa tAnbANA~nshikhaNDI bahvashobhata |
rAjataH parvato yadvattribhiH shRRi~NgaiH samanvitaH || 18||

so.atividdho maheShvAsaH sUtaputreNa sa.nyuge |
karNaM vivyAdha samare navatyA nishitaiH sharaiH || 19||

tasya karNo hayAnhatvA sArathiM cha tribhiH sharaiH |
unmamAtha dhvajaM chAsya kShurapreNa mahArathaH || 20||

hatAshvAttu tato yAnAdavaplutya mahArathaH |
shaktiM chikShepa karNAya sa~NkruddhaH shatrutApanaH || 21||

tAM ChittvA samare karNastribhirbhArata sAyakaiH |
shikhaNDinamathAvidhyannavabhirnishitaiH sharaiH || 22||

karNachApachyutAnbANAnvarjaya.nstu narottamaH |
apayAtastatastUrNaM shikhaNDI jayatAM varaH || 23||

tataH karNo mahArAja pANDusainyAnyashAtayat |
tUlarAshiM samAsAdya yathA vAyurmahAjavaH || 24||

dhRRiShTadyumno mahArAja tava putreNa pIDitaH |
duHshAsanaM tribhirbANairabhyavidhyatstanAntare || 25||

tasya duHshAsano bAhuM savyaM vivyAdha mAriSha |
shitena rukmapu~Nkhena bhallena nataparvaNA || 26||

dhRRiShTadyumnastu nirviddhaH sharaM ghoramamarShaNaH |
duHshAsanAya sa~NkruddhaH preShayAmAsa bhArata || 27||

ApatantaM mahAvegaM dhRRiShTadyumnasamIritam |
sharaishchichCheda putraste tribhireva vishAM pate || 28||

athAparaiH saptadashairbhallaiH kanakabhUShaNaiH |
dhRRiShTadyumnaM samAsAdya bAhvorurasi chArdayat || 29||

tataH sa pArShataH kruddho dhanushchichCheda mAriSha |
kShurapreNa sutIkShNena tata uchchukrushurjanAH || 30||

athAnyaddhanurAdAya putraste bharatarShabha |
dhRRiShTadyumnaM sharavrAtaiH samantAtparyavArayat || 31||

tava putrasya te dRRiShTvA vikramaM taM mahAtmanaH |
vyahasanta raNe yodhAH siddhAshchApsarasAM gaNAH || 32||

tataH pravavRRite yuddhaM tAvakAnAM paraiH saha |
ghoraM prANabhRRitAM kAle ghorarUpaM parantapa || 33||

nakulaM vRRiShasenastu viddhvA pa~nchabhirAyasaiH |
pituH samIpe tiShThantaM tribhiranyairavidhyata || 34||

nakulastu tataH kruddho vRRiShasenaM smayanniva |
nArAchena sutIkShNena vivyAdha hRRidaye dRRiDham || 35||

so.atividdho balavatA shatruNA shatrukarshanaH |
shatruM vivyAdha vi.nshatyA sa cha taM pa~nchabhiH sharaiH || 36||

tataH sharasahasreNa tAvubhau puruSharShabhau |
anyonyamAchChAdayatAmathAbhajyata vAhinI || 37||

dRRiShTvA tu pradrutAM senAM dhArtarAShTrasya sUtajaH |
nivArayAmAsa balAdanupatya vishAM pate || 38||

nivRRitte tu tataH karNe nakulaH kauravAnyayau || 38||

karNaputrastu samare hitvA nakulameva tu |
jugopa chakraM tvaritaM rAdheyasyaiva mAriSha || 39||

ulUkastu raNe kruddhaH sahadevena vAritaH |
tasyAshvA.nshchaturo hatvA sahadevaH pratApavAn || 40||

sArathiM preShayAmAsa yamasya sadanaM prati || 40||

ulUkastu tato yAnAdavaplutya vishAM pate |
trigartAnAM balaM pUrNaM jagAma pitRRinandanaH || 41||

sAtyakiH shakuniM viddhvA vi.nshatyA nishitaiH sharaiH |
dhvajaM chichCheda bhallena saubalasya hasanniva || 42||

saubalastasya samare kruddho rAjanpratApavAn |
vidArya kavachaM bhUyo dhvajaM chichCheda kA~nchanam || 43||

athainaM nishitairbANaiH sAtyakiH pratyavidhyata |
sArathiM cha mahArAja tribhireva samArdayat || 44||

athAsya vAhA.nstvaritaH sharairninye yamakShayam || 44||

tato.avaplutya sahasA shakunirbharatarShabha |
Aruroha rathaM tUrNamulUkasya mahArathaH || 45||

apovAhAtha shIghraM sa shaineyAdyuddhashAlinaH || 45||

sAtyakistu raNe rAja.nstAvakAnAmanIkinIm |
abhidudrAva vegena tato.anIkamabhidyata || 46||

shaineyasharanunnaM tu tataH sainyaM vishAM pate |
bheje dasha dishastUrNaM nyapatachcha gatAsuvat || 47||

bhImasenaM tava suto vArayAmAsa sa.nyuge |
taM tu bhImo muhUrtena vyashvasUtarathadhvajam || 48||

chakre lokeshvaraM tatra tenAtuShyanta chAraNAH || 48||

tato.apAyAnnRRipastatra bhImasenasya gocharAt |
kurusainyaM tataH sarvaM bhImasenamupAdravat || 49||

tatra rAvo mahAnAsIdbhImamekaM jighA.nsatAm || 49||

yudhAmanyuH kRRipaM viddhvA dhanurasyAshu chichChide |
athAnyaddhanurAdAya kRRipaH shastrabhRRitAM varaH || 50||

yudhAmanyordhvajaM sUtaM ChatraM chApAtayatkShitau |
tato.apAyAdrathenaiva yudhAmanyurmahArathaH || 51||

uttamaujAstu hArdikyaM sharairbhImaparAkramam |
ChAdayAmAsa sahasA megho vRRiShTyA yathAchalam || 52||

tadyuddhaM sumahachchAsIdghorarUpaM parantapa |
yAdRRishaM na mayA yuddhaM dRRiShTapUrvaM vishAM pate || 53||

kRRitavarmA tato rAjannuttamaujasamAhave |
hRRidi vivyAdha sa tadA rathopastha upAvishat || 54||

sArathistamapovAha rathena rathinAM varam |
tatastu satvaraM rAjanpANDusainyamupAdravat || 55||

\hrule

\medskip
                  45
\medskip

sa~njaya uvAcha||

drauNistu rathava.nshena mahatA parivAritaH |
ApatatsahasA rAjanyatra rAjA vyavasthitaH || 1||

tamApatantaM sahasA shUraH shaurisahAyavAn |
dadhAra sahasA pArtho veleva makarAlayam || 2||

tataH kruddho mahArAja droNaputraH pratApavAn |
arjunaM vAsudevaM cha ChAdayAmAsa patribhiH || 3||

avachChannau tataH kRRiShNau dRRiShTvA tatra mahArathAH |
vismayaM paramaM gatvA praikShanta kuravastadA || 4||

arjunastu tato divyamastraM chakre hasanniva |
tadastraM brAhmaNo yuddhe vArayAmAsa bhArata || 5||

yadyaddhi vyAkShipadyuddhe pANDavo.astraM jighA.nsayA |
tattadastraM maheShvAso droNaputro vyashAtayat || 6||

astrayuddhe tato rAjanvartamAne bhayAvahe |
apashyAma raNe drauNiM vyAttAnanamivAntakam || 7||

sa disho vidishashchaiva ChAdayitvA vijihmagaiH |
vAsudevaM tribhirbANairavidhyaddakShiNe bhuje || 8||

tato.arjuno hayAnhatvA sarvA.nstasya mahAtmanaH |
chakAra samare bhUmiM shoNitaughatara~NgiNIm || 9||

nihatA rathinaH petuH pArthachApachyutaiH sharaiH |
hayAshcha paryadhAvanta muktayoktrAstatastataH || 10||

taddRRiShTvA karma pArthasya drauNirAhavashobhinaH |
avAkiradraNe kRRiShNaM samantAnnishitaiH sharaiH || 11||

tato.arjunaM mahArAja drauNirAyamya patriNA |
vakShodeshe samAsAdya tADayAmAsa sa.nyuge || 12||

so.atividdho raNe tena droNaputreNa bhArata |
Adatta parighaM ghoraM drauNeshchainamavAkShipat || 13||

tamApatantaM parighaM kArtasvaravibhUShitam |
drauNishchichCheda sahasA tata uchchukrushurjanAH || 14||

so.anekadhApatadbhUmau bhAradvAjasya sAyakaiH |
vishIrNaH parvato rAjanyathA syAnmAtarishvanA || 15||

tato.arjuno raNe drauNiM vivyAdha dashabhiH sharaiH |
sArathiM chAsya bhallena rathanIDAdapAharat || 16||

sa sa~NgRRihya svayaM vAhAnkRRiShNau prAchChAdayachCharaiH |
tatrAdbhutamapashyAma drauNerAshu parAkramam || 17||

ayachChatturagAnyachcha phalgunaM chApyayodhayat |
tadasya samare rAjansarve yodhA apUjayan || 18||

yadA tvagrasyata raNe droNaputreNa phalgunaH |
tato rashmInrathAshvAnAM kShurapraishchichChide jayaH || 19||

prAdrava.nsturagAste tu sharavegaprabAdhitAH |
tato.abhUnninado bhUyastava sainyasya bhArata || 20||

pANDavAstu jayaM labdhvA tava sainyamupAdravan |
samantAnnishitAnbANAnvimu~nchanto jayaiShiNaH || 21||

pANDavaistu mahArAja dhArtarAShTrI mahAchamUH |
punaH punaratho vIrairabhajyata jayoddhataiH || 22||

pashyatAM te mahArAja putrANAM chitrayodhinAm |
shakuneH saubaleyasya karNasya cha mahAtmanaH || 23||

vAryamANA mahAsenA putraistava janeshvara |
nAvatiShThata sa~NgrAme tADyamAnA samantataH || 24||

tato yodhairmahArAja palAyadbhistatastataH |
abhavadvyAkulaM bhItaiH putrANAM te mahadbalam || 25||

tiShTha tiShTheti satataM sUtaputrasya jalpataH |
nAvatiShThata sA senA vadhyamAnA mahAtmabhiH || 26||

athotkruShTaM mahArAja pANDavairjitakAshibhiH |
dhArtarAShTrabalaM dRRiShTvA dravamANaM samantataH || 27||

tato duryodhanaH karNamabravItpraNayAdiva |
pashya karNa yathA senA pANDavairarditA bhRRisham || 28||

tvayi tiShThati santrAsAtpalAyati samantataH |
etajj~nAtvA mahAbAho kuru prAptamari.ndama || 29||

sahasrANi cha yodhAnAM tvAmeva puruSharShabha |
kroshanti samare vIra drAvyamANAni pANDavaiH || 30||

etachChrutvA tu rAdheyo duryodhanavacho mahat |
madrarAjamidaM vAkyamabravItsUtanandanaH || 31||

pashya me bhujayorvIryamastrANAM cha janeshvara |
adya hanmi raNe sarvAnpA~nchAlAnpANDubhiH saha || 32||

vAhayAshvAnnaravyAghra bhadreNaiva janeshvara || 32||

evamuktvA mahArAja sUtaputraH pratApavAn |
pragRRihya vijayaM vIro dhanuHshreShThaM purAtanam || 33||

sajyaM kRRitvA mahArAja saMmRRijya cha punaH punaH || 33||

saMnivArya cha yodhAnsvAnsatyena shapathena cha |
prAyojayadameyAtmA bhArgavAstraM mahAbalaH || 34||

tato rAjansahasrANi prayutAnyarbudAni cha |
koTishashcha sharAstIkShNA niragachChanmahAmRRidhe || 35||

jvalitaistairmahAghoraiH ka~NkabarhiNavAjitaiH |
sa~nChannA pANDavI senA na prAj~nAyata ki~nchana || 36||

hAhAkAro mahAnAsItpA~nchAlAnAM vishAM pate |
pIDitAnAM balavatA bhArgavAstreNa sa.nyuge || 37||

nipatadbhirgajai rAjannaraishchApi sahasrashaH |
rathaishchApi naravyAghra hayaishchApi samantataH || 38||

prAkampata mahI rAjannihataistaistatastataH |
vyAkulaM sarvamabhavatpANDavAnAM mahadbalam || 39||

karNastveko yudhAM shreShTho vidhUma iva pAvakaH |
daha~nshatrUnnaravyAghra shushubhe sa parantapaH || 40||

te vadhyamAnAH karNena pA~nchAlAshchedibhiH saha |
tatra tatra vyamuhyanta vanadAhe yathA dvipAH || 41||

chukrushuste naravyAghra yathAprAgvA narottamAH || 41||

teShAM tu kroshatAM shrutvA bhItAnAM raNamUrdhani |
dhAvatAM cha disho rAjanvitrastAnAM samantataH || 42||

ArtanAdo mahA.nstatra pretAnAmiva samplave || 42||

vadhyamAnA.nstu tAndRRiShTvA sUtaputreNa mAriSha |
vitresuH sarvabhUtAni tiryagyonigatAnyapi || 43||

te vadhyamAnAH samare sUtaputreNa sRRi~njayAH |
arjunaM vAsudevaM cha vyAkroshanta muhurmuhuH || 44||

pretarAjapure yadvatpretarAjaM vichetasaH || 44||

athAbravIdvAsudevaM kuntIputro dhana~njayaH |
bhArgavAstraM mahAghoraM dRRiShTvA tatra sabhIritam || 45||

pashya kRRiShNa mahAbAho bhArgavAstrasya vikramam |
naitadastraM hi samare shakyaM hantuM katha~nchana || 46||

sUtaputraM cha sa.nrabdhaM pashya kRRiShNa mahAraNe |
antakapratimaM vIraM kurvANaM karma dAruNam || 47||

sutIkShNaM chodayannashvAnprekShate mAM muhurmuhuH |
na cha pashyAmi samare karNasya prapalAyitam || 48||

jIvanprApnoti puruShaH sa~Nkhye jayaparAjayau |
jitasya tu hRRiShIkesha vadha eva kuto jayaH || 49||

tato janArdanaH prAyAddraShTumichChanyudhiShThiram |
shrameNa grAhayiShya.nshcha karNaM yuddhena mAriSha || 50||

arjunaM chAbravItkRRiShNo bhRRishaM rAjA parikShataH |
tamAshvAsya kurushreShTha tataH karNaM haniShyasi || 51||

tato dhana~njayo draShTuM rAjAnaM bANapIDitam |
rathena prayayau kShipraM sa~NgrAme keshavAj~nayA || 52||

gachChanneva tu kaunteyo dharmarAjadidRRikShayA |
sainyamAlokayAmAsa nApashyattatra chAgrajam || 53||

yuddhaM kRRitvA tu kaunteyo droNaputreNa bhArata |
duHsahaM vajriNA sa~Nkhye parAjigye bhRRigoH sutam || 54||

drauNiM parAjitya tatogradhanvA  kRRitvA mahadduShkaramAryakarma |
AlokayAmAsa tataH svasainyaM  dhana~njayaH shatrubhirapradhRRiShyaH || 55||

sa yudhyamAnaH pRRitanAmukhasthA ~nshUrA~nshUro harShayansavyasAchI |
pUrvApadAnaiH prathitaiH prasha.nsa nsthirA.nshchakArAtmarathAnanIke || 56||

apashyamAnastu kirITamAlI  yudhi jyeShThaM bhrAtaramAjamIDham |
uvAcha bhImaM tarasAbhyupetya  rAj~naH pravRRittistviha keti rAjan || 57||

bhIma uvAcha||

apayAta ito rAjA dharmaputro yudhiShThiraH |
karNabANavibhugnA~Ngo yadi jIvetkatha~nchana || 58||

arjuna uvAcha||

tasmAdbhavA~nshIghramitaH prayAtu  rAj~naH pravRRittyai kurusattamasya |
nUnaM hi viddho.atibhRRishaM pRRiShatkaiH  karNena rAjA shibiraM gato.asau || 59||

yaH samprahAre nishi sampravRRitte  droNena viddho.atibhRRishaM tarasvI |
tasthau cha tatrApi jayapratIkSho  droNena yAvanna hataH kilAsIt || 60||

sa sa.nshayaM gamitaH pANDavAgryaH  sa~Nkhye.adya karNena mahAnubhAvaH |
j~nAtuM prayAhyAshu tamadya bhIma  sthAsyAmyahaM shatrugaNAnnirudhya || 61||

bhIma uvAcha||

tvameva jAnIhi mahAnubhAva  rAj~naH pravRRittiM bharatarShabhasya |
ahaM hi yadyarjuna yAmi tatra  vakShyanti mAM bhIta iti pravIrAH || 62||

tato.abravIdarjuno bhImasenaM  sa.nshaptakAH pratyanIkaM sthitA me |
etAnahatvA na mayA tu shakya mito.apayAtuM ripusa~NghagoShThAt || 63||

athAbravIdarjunaM bhImasenaH  svavIryamAshritya kurupravIra |
sa.nshaptakAnpratiyotsyAmi sa~Nkhye  sarvAnahaM yAhi dhana~njayeti || 64||

tadbhImasenasya vacho nishamya  sudurvachaM bhrAturamitramadhye |
draShTuM kurushreShThamabhiprayAtuM  provAcha vRRiShNipravaraM tadAnIm || 65||

chodayAshvAnhRRiShIkesha vigAhyaitaM rathArNavam |
ajAtashatruM rAjAnaM draShTumichChAmi keshava || 66||

tato hayAnsarvadAshArhamukhyaH  prAchodayadbhImamuvAcha chedam |
naitachchitraM tava karmAdya vIra  yAsyAmahe jahi bhImArisa~NghAn || 67||

tato yayau hRRiShIkesho yatra rAjA yudhiShThiraH |
shIghrAchChIghrataraM rAjanvAjibhirgaruDopamaiH || 68||

pratyanIke vyavasthApya bhImasenamari.ndamam |
sa.ndishya chaiva rAjendra yuddhaM prati vRRikodaram || 69||

tatastu gatvA puruShapravIrau  rAjAnamAsAdya shayAnamekam |
rathAdubhau pratyavaruhya tasmA dvavandaturdharmarAjasya pAdau || 70||

tau dRRiShTvA puruShavyAghrau kShemiNau puruSharShabha |
mudAbhyupagatau kRRiShNAvashvinAviva vAsavam || 71||

tAvabhyanandadrAjA hi vivasvAnashvinAviva |
hate mahAsure jambhe shakraviShNU yathA guruH || 72||

manyamAno hataM karNaM dharmarAjo yudhiShThiraH |
harShagadgadayA vAchA prItaH prAha parantapau || 73||

\hrule

\medskip
                  46
\medskip

sa~njaya uvAcha||

mahAsattvau tu tau dRRiShTvA sahitau keshavArjunau |
hatamAdhirathiM mene sa~Nkhye gANDIvadhanvanA || 1||

tAvabhyanandatkaunteyaH sAmnA paramavalgunA |
smitapUrvamamitraghnaH pUjayanbharatarShabha || 2||

yudhiShThira uvAcha||

svAgataM devakIputra svAgataM te dhana~njaya |
priyaM me darshanaM bADhaM yuvayorachyutArjunau || 3||

akShatAbhyAmariShTAbhyAM kathaM yudhya mahAratham |
AshIviShasamaM yuddhe sarvashastravishAradam || 4||

agragaM dhArtarAShTrANAM sarveShAM sharma varma cha |
rakShitaM vRRiShasenena suSheNena cha dhanvinA || 5||

anuj~nAtaM mahAvIryaM rameNAstreShu durjayam |
trAtAraM dhArtarAShTrANAM gantAraM vAhinImukhe || 6||

hantAramarisainyAnAmamitragaNamardanam |
duryodhanahite yuktamasmadyuddhAya chodyatam || 7||

apradhRRiShyaM mahAyuddhe devairapi savAsavaiH |
analAnilayostulyaM tejasA cha balena cha || 8||

pAtAlamiva gambhIraM suhRRidAnandavardhanam |
antakAbhamamitrANAM karNaM hatvA mahAhave || 9||

diShTyA yuvAmanuprAptau jitvAsuramivAmarau || 9||

tena yuddhamadInena mayA hyadyAchyutArjunau |
kupitenAntakeneva prajAH sarvA jighA.nsatA || 10||

tena ketushcha me Chinno hatau cha pArShNisArathI |
hatavAhaH kRRitashchAsmi yuyudhAnasya pashyataH || 11||

dhRRiShTadyumnasya yamayorvIrasya cha shikhaNDinaH |
pashyatAM draupadeyAnAM pA~nchAlAnAM cha sarvashaH || 12||

etA~njitvA mahAvIryAnkarNaH shatrugaNAnbahUn |
jitavAnmAM mahAbAho yatamAnaM mahAraNe || 13||

anusRRitya cha mAM yuddhe paruShANyuktavAnbahu |
tatra tatra yudhAM shreShThaH paribhUya na sa.nshayaH || 14||

bhImasenaprabhAvAttu yajjIvAmi dhana~njaya |
bahunAtra kimuktena nAhaM tatsoDhumutsahe || 15||

trayodashAhaM varShANi yasmAdbhIto dhana~njaya |
na sma nidrAM labhe rAtrau na chAhani sukhaM kvachit || 16||

tasya dveSheNa sa.nyuktaH paridahye dhana~njaya |
Atmano maraNaM jAnanvAdhrINasa iva dvipaH || 17||

yasyAyamagamatkAlashchintayAnasya me vibho |
kathaM shakyo mayA karNo yuddhe kShapayituM bhavet || 18||

jAgratsvapa.nshcha kaunteya karNameva sadA hyaham |
pashyAmi tatra tatraiva karNabhUtamidaM jagat || 19||

yatra yatra hi gachChAmi karNAdbhIto dhana~njaya |
tatra tatra hi pashyAmi karNamevAgrataH sthitam || 20||

so.ahaM tenaiva vIreNa samareShvapalAyinA |
sahayaH sarathaH pArtha jitvA jIvanvisarjitaH || 21||

ko nu me jIvitenArtho rAjyenArtho.atha vA punaH |
mamaivaM dhikkRRitasyeha karNenAhavashobhinA || 22||

na prAptapUrvaM yadbhIShmAtkRRipAddroNAchcha sa.nyuge |
tatprAptamadya me yuddhe sUtaputrAnmahArathAt || 23||

tattvA pRRichChAmi kaunteya yathA hyakushalastathA |
tanmamAchakShva kArtsnyena yathA karNastvayA hataH || 24||

shakravIryasamo yuddhe yamatulyaparAkramaH |
rAmatulyastathAstre yaH sa kathaM vai niShUditaH || 25||

mahArathaH samAkhyAtaH sarvayuddhavishAradaH |
dhanurdharANAM pravaraH sarveShAmekapUruShaH || 26||

pUjito dhRRitarAShTreNa saputreNa vishAM pate |
sadA tvadarthaM rAdheyaH sa kathaM nihatastvayA || 27||

dhRRitarAShTro hi yodheShu sarveShveva sadArjuna |
tava mRRityuM raNe karNaM manyate puruSharShabhaH || 28||

sa tvayA puruShavyAghra kathaM yuddhe niShUditaH |
taM mamAchakShva bIbhatso yathA karNo hatastvayA || 29||

sotsedhamasya cha shiraH pashyatAM suhRRidAM hRRitam |
tvayA puruShashArdUla shArdUlena yathA ruroH || 30||

yaH paryupAsItpradisho dishashcha  tvAM sUtaputraH samare parIpsan |
ditsuH karNaH samare hastipUgaM  sa hIdAnIM ka~NkapatraiH sutIkShNaiH || 31||

tvayA raNe nihataH sUtaputraH  kachchichChete bhUmitale durAtmA |
kachchitpriyaM me paramaM tvayAdya  kRRitaM raNe sUtaputraM nihatya || 32||

yaH sarvataH paryapatattvadarthe  madAnvito garvitaH sUtaputraH |
sa shUramAnI samare sametya  kachchittvayA nihataH sa.nyuge.adya || 33||

raukmaM rathaM hastivaraishcha yuktaM  rathaM ditsuryaH parebhyastvadarthe |
sadA raNe spardhate yaH sa pApaH  kachchittvayA nihatastAta yuddhe || 34||

yo.asau nityaM shUramadena matto  vikatthate sa.nsadi kauravANAm |
priyo.atyarthaM tasya suyodhanasya  kachchitsa pApo nihatastvayAdya || 35||

kachchitsamAgamya dhanuHpramuktai stvatpreShitairlohitArthairviha~NgaiH |
shete.adya pApaH sa vibhinnagAtraH  kachchidbhagno dhArtarAShTrasya bAhuH || 36||

yo.asau sadA shlAghate rAjamadhye  duryodhanaM harShayandarpapUrNaH |
ahaM hantA phalgunasyeti mohA tkachchiddhatastasya na vai tathA rathaH || 37||

nAhaM pAdau dhAvayiShye kadA chi dyAvatsthitaH pArtha ityalpabuddhiH |
vrataM tasyaitatsarvadA shakrasUno  kachchittvayA nihataH so.adya karNaH || 38||

yo.asau kRRiShNAmabravIdduShTabuddhiH  karNaH sabhAyAM kuruvIramadhye |
kiM pANDavA.nstvaM na jahAsi kRRiShNe  sudurbalAnpatitAnhInasattvAn || 39||

yattatkarNaH pratyajAnAttvadarthe  nAhatvAhaM saha kRRiShNena pArtham |
ihopayAteti sa pApabuddhiH  kachchichChete sharasambhinnagAtraH || 40||

kachchitsa~NgrAme vidito vA tadAyaM  samAgamaH sRRi~njayakauravANAm |
yatrAvasthAmIdRRishIM prApito.ahaM  kachchittvayA so.adya hataH sametya || 41||

kachchittvayA tasya sumandabuddhe rgANDIvamuktairvishikhairjvaladbhiH |
sakuNDalaM bhAnumaduttamA~NgaM  kAyAtprakRRittaM yudhi savyasAchin || 42||

yattanmayA bANasamarpitena  dhyAto.asi karNasya vadhAya vIra |
tanme tvayA kachchidamoghamadya  dhyAtaM kRRitaM karNanipAtanena || 43||

yaddarpapUrNaH sa suyodhano.asmA navekShate karNasamAshrayeNa |
kachchittvayA so.adya samAshrayo.asya  bhagnaH parAkramya suyodhanasya || 44||

yo naH purA ShaNDhatilAnavocha tsabhAmadhye pArthivAnAM samakSham |
sa durmatiH kachchidupetya sa~Nkhye  tvayA hataH sUtaputro.atyamarShI || 45||

yaH sUtaputraH prahasandurAtmA  purAbravInnirjitAM saubalena |
svayaM prasahyAnaya yAj~nasenI mapIha kachchitsa hatastvayAdya || 46||

yaH shastrabhRRichChreShThatamaM pRRithivyAM  pitAmahaM vyAkShipadalpachetAH |
sa~NkhyAyamAno.ardharathaH sa kachchi ttvayA hato.adyAdhirathirdurAtmA || 47||

amarShaNaM nikRRitisamIraNeritaM  hRRidi shritaM jvalanamimaM sadA mama |
hato mayA so.adya sametya pApadhI riti bruvanprashamaya me.adya phalguna || 48||

\hrule

\medskip
                  47
\medskip

sa~njaya uvAcha||

taddharmashIlasya vacho nishamya  rAj~naH kruddhasyAdhirathau mahAtmA |
uvAcha durdharShamadInasattvaM  yudhiShThiraM jiShNuranantavIryaH || 1||

sa.nshaptakairyudhyamAnasya me.adya  senAgrayAyI kurusainyasya rAjan |
AshIviShAbhAnkhagamAnpramu~ncha ndrauNiH purastAtsahasA vyatiShThat || 2||

dRRiShTvA rathaM meghanibhaM mamema mambaShThasenA maraNe vyatiShThat |
teShAmahaM pa~ncha shatAni hatvA  tato drauNimagamaM pArthivAgrya || 3||

tato.aparAnbANasa~NghAnanekA nAkarNapUrNAyatavipramuktAn |
sasarja shikShAstrabalaprayatnai stathA yathA prAvRRiShi kAlameghaH || 4||

naivAdadAnaM na cha sa.ndadhAnaM  jAnImahe katareNAsyatIti |
vAmena vA yadi vA dakShiNena  sa droNaputraH samare paryavartat || 5||

avidhyanmAM pa~nchabhirdroNaputraH  shitaiH sharaiH pa~nchabhirvAsudevam |
ahaM tu taM tri.nshatA vajrakalpaiH  samArdayaM nimiShasyAntareNa || 6||

sa vikSharanrudhiraM sarvagAtrai  rathAnIkaM sUtasUnorvivesha |
mayAbhibhUtaH sainikAnAM prabarhA nasAvapashyanrudhireNa pradigdhAn || 7||

tato.abhibhUtaM yudhi vIkShya sainyaM  vidhvastayodhaM drutavAjinAgam |
pa~nchAshatA rathamukhyaiH sametaH  karNastvaranmAmupAyAtpramAthI || 8||

tAnsUdayitvAhamapAsya karNaM  draShTuM bhavantaM tvarayAbhiyAtaH |
sarve pA~nchAlA hyudvijante sma karNA dgandhAdgAvaH kesariNo yathaiva || 9||

mahAjhaShasyeva mukhaM prapannAH  prabhadrakAH karNamabhi dravanti |
mRRityorAsyaM vyAttamivAnvapadya nprabhadrakAH karNamAsAdya rAjan || 10||

AyAhi pashyAdya yuyutsamAnaM  mAM sUtaputraM cha vRRitau jayAya |
ShaTsAhasrA bhArata rAjaputrAH  svargAya lokAya rathA nimagnAH || 11||

sametyAhaM sUtaputreNa sa~Nkhye  vRRitreNa vajrIva narendramukhya |
yotsye bhRRishaM bhArata sUtaputra masminsa~NgrAme yadi vai dRRishyate.adya || 12||

karNaM na chedadya nihanmi rAja nsabAndhavaM yudhyamAnaM prasahya |
pratishrutyAkurvatAM vai gatiryA  kaShTAM gachCheyaM tAmahaM rAjasiMha || 13||

Amantraye tvAM brUhi jayaM raNe me  purA bhImaM dhArtarAShTrA grasante |
sautiM haniShyAmi narendrasiMha  sainyaM tathA shatrugaNA.nshcha sarvAn || 14||

\hrule

\medskip
              yudhiShThirArjunayoH vivAdaH 
              kRRiShNakRRitam.h sA.ntvanam.h
                  48
\medskip

sa~njaya uvAcha||

shrutvA karNaM kalyamudAravIryaM  kruddhaH pArthaH phalgunasyAmitaujAH |
dhana~njayaM vAkyamuvAcha chedaM  yudhiShThiraH karNasharAbhitaptaH || 1||

idaM yadi dvaitavane hyavakShyaH  karNaM yoddhuM na prasahe nRRipeti |
vayaM tadA prAptakAlAni sarve  vRRittAnyupaiShyAma tadaiva pArtha || 2||

mayi pratishrutya vadhaM hi tasya  balasya chAptasya tathaiva vIra |
AnIya naH shatrumadhyaM sa kasmA tsamutkShipya sthaNDile pratyapiMShThAH || 3||

anvAshiShma vayamarjuna tvayi  yiyAsavo bahu kalyANamiShTam |
tannaH sarvaM viphalaM rAjaputra  phalArthinAM nichula ivAtipuShpaH || 4||

prachChAditaM baDishamivAmiSheNa  prachChAdito gavaya ivApavAchA |
anarthakaM me darshitavAnasi tvaM  rAjyArthino rAjyarUpaM vinAsham || 5||

yattatpRRithAM vAguvAchAntarikShe  saptAhajAte tvayi mandabuddhau |
jAtaH putro vAsavavikramo.ayaM  sarvA~nshUrA~nshAtravA~njeShyatIti || 6||

ayaM jetA khANDave devasa~NghA nsarvANi bhUtAnyapi chottamaujAH |
ayaM jetA madrakali~NgakekayA nayaM kurUnhanti cha rAjamadhye || 7||

asmAtparo na bhavitA dhanurdharo  na vai bhUtaH kashchana jAtu jetA |
ichChannAryaH sarvabhUtAni kuryA dvashe vashI sarvasamAptavidyaH || 8||

kAntyA shashA~Nkasya javena vAyoH  sthairyeNa meroH kShamayA pRRithivyAH |
sUryasya bhAsA dhanadasya lakShmyA  shauryeNa shakrasya balena viShNoH || 9||

tulyo mahAtmA tava kunti putro  jAto.aditerviShNurivArihantA |
sveShAM jayAya dviShatAM vadhAya  khyAto.amitaujAH kulatantukartA || 10||

ityantarikShe shatashRRi~NgamUrdhni  tapasvinAM shRRiNvatAM vAguvAcha |
eva.nvidhaM tvAM tachcha nAbhUttavAdya  devA hi nUnamanRRitaM vadanti || 11||

tathApareShAmRRiShisattamAnAM  shrutvA giraM pUjayatAM sadaiva |
na saMnatiM praimi suyodhanasya  na tvA jAnAmyAdhiratherbhayArtam || 12||

tvaShTrA kRRitaM vAhamakUjanAkShaM  shubhaM samAsthAya kapidhvajaM tvam |
khaDgaM gRRihItvA hemachitraM samiddhaM  dhanushchedaM gANDivaM tAlamAtram || 13||

sa keshavenohyamAnaH kathaM nu  karNAdbhIto vyapayAto.asi pArtha || 13||

dhanushchaitatkeshavAya pradAya  yantAbhaviShyastvaM raNe cheddurAtman |
tato.ahaniShyatkeshavaH karNamugraM  marutpatirvRRitramivAttavajraH || 14||

mAse.apatiShyaH pa~nchame tvaM prakRRichChre  na vA garbho.apyabhaviShyaH pRRithAyAH |
tatte shramo rAjaputrAbhaviShya nna sa~NgrAmAdapayAtuM durAtman || 15||

\hrule

\medskip
                  49
\medskip

sa~njaya uvAcha||

yudhiShThireNaivamuktaH kaunteyaH shvetavAhanaH |
asiM jagrAha sa~Nkruddho jighA.nsurbharatarShabham || 1||

tasya kopaM samudvIkShya chittaj~naH keshavastadA |
uvAcha kimidaM pArtha gRRihItaH khaDga ityuta || 2||

neha pashyAmi yoddhavyaM tava ki~nchiddhana~njaya |
te dhvastA dhArtarAShTrA hi sarve bhImena dhImatA || 3||

apayAto.asi kaunteya rAjA draShTavya ityapi |
sa rAjA bhavatA dRRiShTaH kushalI cha yudhiShThiraH || 4||

taM dRRiShTvA nRRipashArdUlaM shArdUlasamavikramam |
harShakAle tu samprApte kasmAttvA manyurAvishat || 5||

na taM pashyAmi kaunteya yaste vadhyo bhavediha |
kasmAdbhavAnmahAkhaDgaM parigRRihNAti satvaram || 6||

tattvA pRRichChAmi kaunteya kimidaM te chikIrShitam |
parAmRRishasi yatkruddhaH khaDgamadbhutavikrama || 7||

evamuktastu kRRiShNena prekShamANo yudhiShThiram |
arjunaH prAha govindaM kruddhaH sarpa iva shvasan || 8||

dada gANDIvamanyasmA iti mAM yo.abhichodayet |
ChindyAmahaM shirastasya ityupA.nshuvrataM mama || 9||

tadukto.ahamadInAtmanrAj~nAmitaparAkrama |
samakShaM tava govinda na tatkShantumihotsahe || 10||

tasmAdenaM vadhiShyAmi rAjAnaM dharmabhIrukam |
pratij~nAM pAlayiShyAmi hatvemaM narasattamam || 11||

etadarthaM mayA khaDgo gRRihIto yadunandana || 11||

so.ahaM yudhiShThiraM hatvA satye.apyAnRRiNyatAM gataH |
vishoko vijvarashchApi bhaviShyAmi janArdana || 12||

kiM vA tvaM manyase prAptamasminkAle samutthite |
tvamasya jagatastAta vettha sarvaM gatAgatam || 13||

tattathA prakariShyAmi yathA mAM vakShyate bhavAn || 13||

kRRiShNa uvAcha||

idAnIM pArtha jAnAmi na vRRiddhAH sevitAstvayA |
akAle puruShavyAghra sa.nrambhakriyayAnayA || 14||

na hi dharmavibhAgaj~naH kuryAdevaM dhana~njaya || 14||

akAryANAM cha kAryANAM sa.nyogaM yaH karoti vai |
kAryANAmakriyANAM cha sa pArtha puruShAdhamaH || 15||

anusRRitya tu ye dharmaM kavayaH samupasthitAH |
samAsavistaravidAM na teShAM vettha nishchayam || 16||

anishchayaj~no hi naraH kAryAkAryavinishchaye |
avasho muhyate pArtha yathA tvaM mUDha eva tu || 17||

na hi kAryamakAryaM vA sukhaM j~nAtuM katha~nchana |
shrutena j~nAyate sarvaM tachcha tvaM nAvabudhyase || 18||

avij~nAnAdbhavAnyachcha dharmaM rakShati dharmavit |
prANinAM hi vadhaM pArtha dhArmiko nAvabudhyate || 19||

prANinAmavadhastAta sarvajyAyAnmato mama |
anRRitaM tu bhavedvAchyaM na cha hi.nsyAtkatha~nchana || 20||

sa kathaM bhrAtaraM jyeShThaM rAjAnaM dharmakovidam |
hanyAdbhavAnnarashreShTha prAkRRito.anyaH pumAniva || 21||

ayudhyamAnasya vadhastathAshastrasya bhArata |
parA~Nmukhasya dravataH sharaNaM vAbhigachChataH || 22||

kRRitA~njaleH prapannasya na vadhaH pUjyate budhaiH || 22||

tvayA chaiva vrataM pArtha bAlenaiva kRRitaM purA |
tasmAdadharmasa.nyuktaM mauDhyAtkarma vyavasyasi || 23||

sa guruM pArtha kasmAttvaM hanyA dharmamanusmaran |
asampradhArya dharmANAM gatiM sUkShmAM duranvayAm || 24||

idaM dharmarahasyaM cha vakShyAmi bharatarShabha |
yadbrUyAttava bhIShmo vA dharmaj~no vA yudhiShThiraH || 25||

viduro vA tathA kShattA kuntI vApi yashasvinI |
tatte vakShyAmi tattvena tannibodha dhana~njaya || 26||

satyasya vachanaM sAdhu na satyAdvidyate param |
tattvenaitatsudurj~neyaM yasya satyamanuShThitam || 27||

bhavetsatyamavaktavyaM vaktavyamanRRitaM bhavet |
sarvasvasyApahAre tu vaktavyamanRRitaM bhavet || 28||

prANAtyaye vivAhe cha vaktavyamanRRitaM bhavet |
yatrAnRRitaM bhavetsatyaM satyaM chApyanRRitaM bhavet || 29||

tAdRRishaM pashyate bAlo yasya satyamanuShThitam |
satyAnRRite vinishchitya tato bhavati dharmavit || 30||

kimAshcharyaM kRRitapraj~naH puruSho.api sudAruNaH |
sumahatprApnuyAtpuNyaM balAko.andhavadhAdiva || 31||

kimAshcharyaM punarmUDho dharmakAmo.apyapaNDitaH |
sumahatprApnuyAtpApamApagAmiva kaushikaH || 32||

arjuna uvAcha||

AchakShva bhagavannetadyathA vidyAmahaM tathA |
balAkAndhAbhisambaddhaM nadInAM kaushikasya cha || 33||

kRRiShNa uvAcha||

mRRigavyAdho.abhavatkashchidbalAko nAma bhArata |
yAtrArthaM putradArasya mRRigAnhanti na kAmataH || 34||

so.andhau cha mAtApitarau bibhartyanyA.nshcha sa.nshritAn |
svadharmanirato nityaM satyavAganasUyakaH || 35||

sa kadAchinmRRigA.NllipsurnAnvavindatprayatnavAn |
athApashyatsa pItodaM shvApadaM ghrANachakShuSham || 36||

adRRiShTapUrvamapi tatsattvaM tena hataM tadA |
anveva cha tato vyomnaH puShpavarShamavApatat || 37||

apsarogItavAditrairnAditaM cha manoramam |
vimAnamAgamatsvargAnmRRigavyAdhaninIShayA || 38||

tadbhUtaM sarvabhUtAnAmabhAvAya kilArjuna |
tapastaptvA varaM prAptaM kRRitamandhaM svayambhuvA || 39||

taddhatvA sarvabhUtAnAmabhAvakRRitanishchayam |
tato balAkaH svaragAdevaM dharmaH sudurvidaH || 40||

kaushiko.apyabhavadviprastapasvI na bahushrutaH |
nadInAM sa~Ngame grAmAdadUre sa kilAvasat || 41||

satyaM mayA sadA vAchyamiti tasyAbhavadvratam |
satyavAdIti vikhyAtaH sa tadAsIddhana~njaya || 42||

atha dasyubhayAtkechittadA tadvanamAvishan |
dasyavo.api gatAH krUrA vyamArganta prayatnataH || 43||

atha kaushikamabhyetya prAhustaM satyavAdinam |
katamena pathA yAtA bhagavanbahavo janAH || 44||

satyena pRRiShTaH prabrUhi yadi tAnvettha sha.nsa naH || 44||

sa pRRiShTaH kaushikaH satyaM vachanaM tAnuvAcha ha |
bahuvRRikShalatAgulmametadvanamupAshritAH || 45||

tataste tAnsamAsAdya krUrA jaghnuriti shrutiH || 45||

tenAdharmeNa mahatA vAgduruktena kaushikaH |
gataH sukaShTaM narakaM sUkShmadharmeShvakovidaH || 46||

aprabhUtashruto mUDho dharmANAmavibhAgavit || 46||

vRRiddhAnapRRiShTvA sa.ndehaM mahachChvabhramito.arhati |
tatra te lakShaNoddeshaH kashchideva bhaviShyati || 47||

duShkaraM paramaj~nAnaM tarkeNAtra vyavasyati |
shrutirdharma iti hyeke vadanti bahavo janAH || 48||

na tvetatpratisUyAmi na hi sarvaM vidhIyate |
prabhavArthAya bhUtAnAM dharmapravachanaM kRRitam || 49||

dhAraNAddharmamityAhurdharmo dhArayati prajAH |
yaH syAddhAraNasa.nyuktaH sa dharma iti nishchayaH || 50||

ye.anyAyena jihIrShanto janA ichChanti karhichit |
akUjanena chenmokSho nAtra kUjetkatha~nchana || 51||

avashyaM kUjitavyaM vA sha~NkeranvApyakUjataH |
shreyastatrAnRRitaM vaktuM satyAditi vichAritam || 52||

prANAtyaye vivAhe vA sarvaj~nAtidhanakShaye |
narmaNyabhipravRRitte vA pravaktavyaM mRRiShA bhavet || 53||

adharmaM nAtra pashyanti dharmatattvArthadarshinaH || 53||

yaH stenaiH saha sambandhAnmuchyate shapathairapi |
shreyastatrAnRRitaM vaktuM tatsatyamavichAritam || 54||

na cha tebhyo dhanaM deyaM shakye sati katha~nchana |
pApebhyo hi dhanaM dattaM dAtAramapi pIDayet || 55||

tasmAddharmArthamanRRitamuktvA nAnRRitavAgbhavet || 55||

eSha te lakShaNoddeshaH samuddiShTo yathAvidhi |
etachChrutvA brUhi pArtha yadi vadhyo yudhiShThiraH || 56||

arjuna uvAcha||

yathA brUyAnmahAprAj~no yathA brUyAnmahAmatiH |
hitaM chaiva yathAsmAkaM tathaitadvachanaM tava || 57||

bhavAnmAtRRisamo.asmAkaM tathA pitRRisamo.api cha |
gatishcha paramA kRRiShNa tena te vAkyamadbhutam || 58||

na hi te triShu lokeShu vidyate.aviditaM kvachit |
tasmAdbhavAnparaM dharmaM veda sarvaM yathAtatham || 59||

avadhyaM pANDavaM manye dharmarAjaM yudhiShThiram |
tasminsamayasa.nyoge brUhi ki~nchidanugraham || 60||

idaM chAparamatraiva shRRiNu hRRitsthaM vivakShitam || 60||

jAnAsi dAshArha mama vrataM tvaM  yo mAM brUyAtkashchana mAnuSheShu |
anyasmai tvaM gANDivaM dehi pArtha  yastvatto.astrairbhavitA vA vishiShTaH || 61||

hanyAmahaM keshava taM prasahya  bhImo hanyAttUbaraketi choktaH |
tanme rAjA proktavA.nste samakShaM  dhanurdehItyasakRRidvRRiShNisiMha || 62||

taM hatvA chetkeshava jIvaloke  sthAtA kAlaM nAhamapyalpamAtram |
sA cha pratij~nA mama lokaprabuddhA  bhavetsatyA dharmabhRRitAM variShTha || 63||

yathA jIvetpANDavo.ahaM cha kRRiShNa  tathA buddhiM dAtumadyArhasi tvam || 63||

vAsudeva uvAcha||

rAjA shrAnto jagato vikShatashcha  karNena sa~Nkhye nishitairbANasa~NghaiH |
tasmAtpArtha tvAM paruShANyavocha tkarNe dyUtaM hyadya raNe nibaddham || 64||

tasminhate kuravo nirjitAH syu revambuddhiH pArthivo dharmaputraH |
yadAvamAnaM labhate mahAntaM  tadA jIvanmRRita ityuchyate saH || 65||

tanmAnitaH pArthivo.ayaM sadaiva  tvayA sabhImena tathA yamAbhyAm |
vRRiddhaishcha loke puruShapravIrai stasyAvamAnaM kalayA tvaM prayu~NkShva || 66||

tvamityatrabhavantaM tvaM brUhi pArtha yudhiShThiram |
tvamityukto hi nihato gururbhavati bhArata || 67||

evamAchara kaunteya dharmarAje yudhiShThire |
adharmayuktaM sa.nyogaM kuruShvaivaM kurUdvaha || 68||

atharvA~NgirasI hyeShA shrutInAmuttamA shrutiH |
avichAryaiva kAryaiShA shreyaHkAmairnaraiH sadA || 69||

vadho hyayaM pANDava dharmarAj~na stvatto yukto vetsyate chaivameShaH |
tato.asya pAdAvabhivAdya pashchA chChamaM brUyAH sAntvapUrvaM cha pArtham || 70||

bhrAtA prAj~nastava kopaM na jAtu  kuryAdrAjA ka~nchana pANDaveyaH |
mukto.anRRitAdbhrAtRRivadhAchcha pArtha  hRRiShTaH karNaM tvaM jahi sUtaputram || 71||

sa~njaya uvAcha||

ityevamuktastu janArdanena  pArthaH prashasyAtha suhRRidvadhaM tam |
tato.abravIdarjuno dharmarAja manuktapUrvaM paruShaM prasahya || 72||

mA tvaM rAjanvyAhara vyAharatsu  na tiShThase kroshamAtre raNArdhe |
bhImastu mAmarhati garhaNAya  yo yudhyate sarvayodhapravIraH || 73||

kAle hi shatrUnpratipIDya sa~Nkhye  hatvA cha shUrAnpRRithivIpatI.nstAn |
yaH ku~njarANAmadhikaM sahasraM  hatvAnadattumulaM siMhanAdam || 74||

suduShkaraM karma karoti vIraH  kartuM yathA nArhasi tvaM kadAchit |
rathAdavaplutya gadAM parAmRRishaM stayA nihantyashvanaradvipAnraNe || 75||

varAsinA vAjirathAshvaku~njarAM stathA rathA~NgairdhanuShA cha hantyarIn |
pramRRidya padbhyAmahitAnnihanti yaH  punashcha dorbhyAM shatamanyuvikramaH || 76||

mahAbalo vaishravaNAntakopamaH  prasahya hantA dviShatAM yathArham |
sa bhImaseno.arhati garhaNAM me  na tvaM nityaM rakShyase yaH suhRRidbhiH || 77||

mahArathAnnAgavarAnhayA.nshcha  padAtimukhyAnapi cha pramathya |
eko bhImo dhArtarAShTreShu magnaH  sa mAmupAlabdhumari.ndamo.arhati || 78||

kali~Ngava~NgA~NganiShAdamAgadhA nsadAmadAnnIlabalAhakopamAn |
nihanti yaH shatrugaNAnanekashaH  sa mAbhivaktuM prabhavatyanAgasam || 79||

suyuktamAsthAya rathaM hi kAle  dhanurvikarSha~nsharapUrNamuShTiH |
sRRijatyasau sharavarShANi vIro  mahAhave megha ivAmbudhArAH || 80||

balaM tu vAchi dvijasattamAnAM  kShAtraM budhA bAhubalaM vadanti |
tvaM vAgbalo bhArata niShThurashcha  tvameva mAM vetsi yathAvidho.aham || 81||

yatAmi nityaM tava kartumiShTaM  dAraiH sutairjIvitenAtmanA cha |
evaM cha mAM vAgvishikhairniha.nsi  tvattaH sukhaM na vayaM vidma ki~nchit || 82||

avAma.nsthA mAM draupadItalpasa.nstho  mahArathAnpratihanmi tvadarthe |
tenAtisha~NkI bhArata niShThuro.asi  tvattaH sukhaM nAbhijAnAmi ki~nchit || 83||

proktaH svayaM satyasandhena mRRityu stava priyArthaM naradeva yuddhe |
vIraH shikhaNDI draupado.asau mahAtmA  mayAbhiguptena hatashcha tena || 84||

na chAbhinandAmi tavAdhirAjyaM  yatastvamakSheShvahitAya saktaH |
svayaM kRRitvA pApamanAryajuShTa mebhiryuddhe tartumichChasyarI.nstu || 85||

akSheShu doShA bahavo vidharmAH  shrutAstvayA sahadevo.abravIdyAn |
tAnnaiShi santartumasAdhujuShTA nyena sma sarve nirayaM prapannAH || 86||

tvaM devitA tvatkRRite rAjyanAsha stvatsambhavaM vyasanaM no narendra |
mAsmAnkrUrairvAkpratodaistuda tvaM  bhUyo rAjankopayannalpabhAgyAn || 87||

etA vAchaH paruShAH savyasAchI  sthirapraj~naM shrAvayitvA tatakSha |
tadAnutepe surarAjaputro  viniHshvasa.nshchApyasimudbabarha || 88||

tamAha kRRiShNaH kimidaM punarbhavA nvikoshamAkAshanibhaM karotyasim |
prabrUhi satyaM punaruttaraM vidhe rvachaH pravakShyAmyahamarthasiddhaye || 89||

ityeva pRRiShTaH puruShottamena  suduHkhitaH keshavamAha vAkyam |
ahaM haniShye svasharIrameva  prasahya yenAhitamAcharaM vai || 90||

nishamya tatpArthavacho.abravIdidaM  dhana~njayaM dharmabhRRitAM variShThaH |
prabrUhi pArtha svaguNAnihAtmana stathA svahArdaM bhavatIha sadyaH || 91||

tathAstu kRRiShNetyabhinandya vAkyaM  dhana~njayaH prAha dhanurvinAmya |
yudhiShThiraM dharmabhRRitAM variShThaM  shRRiNuShva rAjanniti shakrasUnuH || 92||

na mAdRRisho.anyo naradeva vidyate  dhanurdharo devamRRite pinAkinam |
ahaM hi tenAnumato mahAtmanA  kShaNena hanyAM sacharAcharaM jagat || 93||

mayA hi rAjansadigIshvarA disho  vijitya sarvA bhavataH kRRitA vashe |
sa rAjasUyashcha samAptadakShiNaH  sabhA cha divyA bhavato mamaujasA || 94||

pANau pRRiShatkA likhitA mameme  dhanushcha sa~Nkhye vitataM sabANam |
pAdau cha me sasharau sahadhvajau  na mAdRRishaM yuddhagataM jayanti || 95||

hatA udIchyA nihatAH pratIchyAH  prAchyA nirastA dAkShiNAtyA vishastAH |
sa.nshaptakAnAM ki~nchidevAvashiShTaM  sarvasya sainyasya hataM mayArdham || 96||

shete mayA nihatA bhAratI cha  chamU rAjandevachamUprakAshA |
ye nAstraj~nAstAnahaM hanmi shastrai stasmAllokaM neha karomi bhasmasAt || 97||

ityevamuktvA punarAha pArtho  yudhiShThiraM dharmabhRRitAM variShTham |
apyaputrA tena rAdhA bhavitrI  kuntI mayA vA tadRRitaM viddhi rAjan || 98||

prasIda rAjankShama yanmayoktaM  kAle bhavAnvetsyati tannamaste || 98||

prasAdya rAjAnamamitrasAhaM  sthito.abravIchchainamabhiprapannaH |
yAmyeSha bhImaM samarAtpramoktuM  sarvAtmanA sUtaputraM cha hantum || 99||

tava priyArthaM mama jIvitaM hi  bravImi satyaM tadavehi rAjan |
iti prAyAdupasa~NgRRihya pAdau  samutthito dIptatejAH kirITI || 100||

nedaM chirAtkShipramidaM bhaviShya tyAvartate.asAvabhiyAmi chainam || 100||

etachChrutvA pANDavo dharmarAjo  bhrAturvAkyaM paruShaM phalgunasya |
utthAya tasmAchChayanAduvAcha  pArthaM tato duHkhaparItachetAH || 101||

kRRitaM mayA pArtha yathA na sAdhu  yena prAptaM vyasanaM vaH sughoram |
tasmAchChirashChinddhi mamedamadya  kulAntakasyAdhamapUruShasya || 102||

pApasya pApavyasanAnvitasya  vimUDhabuddheralasasya bhIroH |
vRRiddhAvamantuH paruShasya chaiva  kiM te chiraM mAmanuvRRitya rUkSham || 103||

gachChAmyahaM vanamevAdya pApaH  sukhaM bhavAnvartatAM madvihInaH |
yogyo rAjA bhImaseno mahAtmA  klIbasya vA mama kiM rAjyakRRityam || 104||

na chAsmi shaktaH paruShANi soDhuM  punastavemAni ruShAnvitasya |
bhImo.astu rAjA mama jIvitena  kiM kAryamadyAvamatasya vIra || 105||

ityevamuktvA sahasotpapAta  rAjA tatastachChayanaM vihAya |
iyeSha nirgantumatho vanAya  taM vAsudevaH praNato.abhyuvAcha || 106||

rAjanviditametatte yathA gANDIvadhanvanaH |
pratij~nA satyasandhasya gANDIvaM prati vishrutA || 107||

brUyAdya evaM gANDIvaM dehyanyasmai tvamityuta |
sa vadhyo.asya pumA.Nlloke tvayA chokto.ayamIdRRisham || 108||

ataH satyAM pratij~nAM tAM pArthena parirakShatA |
machChandAdavamAno.ayaM kRRitastava mahIpate || 109||

gurUNAmavamAno hi vadha ityabhidhIyate || 109||

tasmAttvaM vai mahAbAho mama pArthasya chobhayoH |
vyatikramamimaM rAjansa~NkShamasvArjunaM prati || 110||

sharaNaM tvAM mahArAja prapannau sva ubhAvapi |
kShantumarhasi me rAjanpraNatasyAbhiyAchataH || 111||

rAdheyasyAdya pApasya bhUmiH pAsyati shoNitam |
satyaM te pratijAnAmi hataM viddhyadya sUtajam || 112||

yasyechChasi vadhaM tasya gatamevAdya jIvitam || 112||

iti kRRiShNavachaH shrutvA dharmarAjo yudhiShThiraH |
sasambhramaM hRRiShIkeshamutthApya praNataM tadA || 113||

kRRitA~njalimidaM vAkyamuvAchAnantaraM vachaH || 113||

evametadyathAttha tvamastyeSho.atikramo mama |
anunIto.asmi govinda tAritashchAdya mAdhava || 114||

mokShitA vyasanAdghorAdvayamadya tvayAchyuta || 114||

bhavantaM nAthamAsAdya AvAM vyasanasAgarAt |
ghorAdadya samuttIrNAvubhAvaj~nAnamohitau || 115||

tvadbuddhiplavamAsAdya duHkhashokArNavAdvayam |
samuttIrNAH sahAmAtyAH sanAthAH sma tvayAchyuta || 116||

\hrule

\medskip
                  50
\medskip

sa~njaya uvAcha||

iti sma kRRiShNavachanAtpratyuchchArya yudhiShThiram |
babhUva vimanAH pArthaH ki~nchitkRRitveva pAtakam || 1||

tato.abravIdvAsudevaH prahasanniva pANDavam |
kathaM nAma bhavedetadyadi tvaM pArtha dharmajam || 2||

asinA tIkShNadhAreNa hanyA dharme vyavasthitam || 2||

tvamityuktvaiva rAjAnamevaM kashmalamAvishaH |
hatvA tu nRRipatiM pArtha akariShyaH kimuttaram || 3||

evaM sudurvido dharmo mandapraj~nairvisheShataH || 3||

sa bhavAndharmabhIrutvAddhruvamaiShyanmahattamaH |
narakaM ghorarUpaM cha bhrAturjyeShThasya vai vadhAt || 4||

sa tvaM dharmabhRRitAM shreShThaM rAjAnaM dharmasaMhitam |
prasAdaya kurushreShThametadatra mataM mama || 5||

prasAdya bhaktyA rAjAnaM prItaM chaiva yudhiShThiram |
prayAmastvaritA yoddhuM sUtaputrarathaM prati || 6||

hatvA sudurjayaM karNaM tvamadya nishitaiH sharaiH |
vipulAM prItimAdhatsva dharmaputrasya mAnada || 7||

etadatra mahAbAho prAptakAlaM mataM mama |
evaM kRRite kRRitaM chaiva tava kAryaM bhaviShyati || 8||

tato.arjuno mahArAja lajjayA vai samanvitaH |
dharmarAjasya charaNau prapede shirasAnagha || 9||

uvAcha bharatashreShTha prasIdeti punaH punaH |
kShamasva rAjanyatproktaM dharmakAmena bhIruNA || 10||

pAdayoH patitaM dRRiShTvA dharmarAjo yudhiShThiraH |
dhana~njayamamitraghnaM rudantaM bharatarShabha || 11||

utthApya bhrAtaraM rAjA dharmarAjo dhana~njayam |
samAshliShya cha sasnehaM praruroda mahIpatiH || 12||

ruditvA tu chiraM kAlaM bhrAtarau sumahAdyutI |
kRRitashauchau naravyAghrau prItimantau babhUvatuH || 13||

tata AshliShya sa premNA mUrdhni chAghrAya pANDavam |
prItyA paramayA yuktaH prasmaya.nshchAbravIjjayam || 14||

karNena me mahAbAho sarvasainyasya pashyataH |
kavachaM cha dhvajashchaiva dhanuH shaktirhayA gadA || 15||

sharaiH kRRittA maheShvAsa yatamAnasya sa.nyuge || 15||

so.ahaM j~nAtvA raNe tasya karma dRRiShTvA cha phalguna |
vyavasIdAmi duHkhena na cha me jIvitaM priyam || 16||

tamadya yadi vai vIra na haniShyasi sUtajam |
prANAneva parityakShye jIvitArtho hi ko mama || 17||

evamuktaH pratyuvAcha vijayo bharatarShabha |
satyena te shape rAjanprasAdena tavaiva cha || 18||

bhImena cha narashreShTha yamAbhyAM cha mahIpate || 18||

yathAdya samare karNaM haniShyAmi hato.atha vA |
mahItale patiShyAmi satyenAyudhamAlabhe || 19||

evamAbhAShya rAjAnamabravInmAdhavaM vachaH |
adya karNaM raNe kRRiShNa sUdayiShye na sa.nshayaH || 20||

tadanudhyAhi bhadraM te vadhaM tasya durAtmanaH || 20||

evamukto.abravItpArthaM keshavo rAjasattama |
shakto.asmi bharatashreShTha yatnaM kartuM yathAbalam || 21||

evaM chApi hi me kAmo nityameva mahAratha |
kathaM bhavAnraNe karNaM nihanyAditi me matiH || 22||

bhUyashchovAcha matimAnmAdhavo dharmanandanam |
yudhiShThiremaM bIbhatsuM tvaM sAntvayitumarhasi || 23||

anuj~nAtuM cha karNasya vadhAyAdya durAtmanaH || 23||

shrutvA hyayamahaM chaiva tvAM karNasharapIDitam |
pravRRittiM j~nAtumAyAtAviha pANDavanandana || 24||

diShTyAsi rAjannirujo diShTyA na grahaNaM gataH |
parisAntvaya bIbhatsuM jayamAshAdhi chAnagha || 25||

yudhiShThira uvAcha||

ehyehi pArtha bIbhatso mAM pariShvaja pANDava |
vaktavyamukto.asmyahitaM tvayA kShAntaM cha tanmayA || 26||

ahaM tvAmanujAnAmi jahi karNaM dhana~njaya |
manyuM cha mA kRRithAH pArtha yanmayokto.asi dAruNam || 27||

sa~njaya uvAcha||

tato dhana~njayo rAja~nshirasA praNatastadA |
pAdau jagrAha pANibhyAM bhrAturjyeShThasya mAriSha || 28||

samutthApya tato rAjA pariShvajya cha pIDitam |
mUrdhnyupAghrAya chaivainamidaM punaruvAcha ha || 29||

dhana~njaya mahAbAho mAnito.asmi dRRiDhaM tvayA |
mAhAtmyaM vijayaM chaiva bhUyaH prApnuhi shAshvatam || 30||

arjuna uvAcha||

adya taM pApakarmANaM sAnubandhaM raNe sharaiH |
nayAmyantaM samAsAdya rAdheyaM balagarvitam || 31||

yena tvaM pIDito bANairdRRiDhamAyamya kArmukam |
tasyAdya karmaNaH karNaH phalaM prApsyati dAruNam || 32||

adya tvAmahameShyAmi karNaM hatvA mahIpate |
sabhAjayitumAkrandAditi satyaM bravImi te || 33||

nAhatvA vinivarte.ahaM karNamadya raNAjirAt |
iti satyena te pAdau spRRishAmi jagatIpate || 34||

sa~njaya uvAcha||

prasAdya dharmarAjAnaM prahRRiShTenAntarAtmanA |
pArthaH provAcha govindaM sUtaputravadhodyataH || 35||

kalpyatAM cha ratho bhUyo yujyantAM cha hayottamAH |
AyudhAni cha sarvANi sajjyantAM vai mahArathe || 36||

upAvRRittAshcha turagAH shikShitAshchAshvasAdinaH |
rathopakaraNaiH sarvairupAyAntu tvarAnvitAH || 37||

evamukte mahArAja phalgunena mahAtmanA |
uvAcha dArukaM kRRiShNaH kuru sarvaM yathAbravIt || 38||

arjuno bharatashreShThaH shreShThaH sarvadhanuShmatAm || 38||

Aj~naptastvatha kRRiShNena dAruko rAjasattama |
yojayAmAsa sa rathaM vaiyAghraM shatrutApanam || 39||

yuktaM tu rathamAsthAya dArukeNa mahAtmanA |
ApRRichChya dharmarAjAnaM brAhmaNAnsvasti vAchya cha || 40||

sama~NgalasvastyayanamAruroha rathottamam || 40||

tasya rAjA mahAprAj~no dharmarAjo yudhiShThiraH |
AshiSho.ayu~Nkta paramA yuktAH karNavadhaM prati || 41||

taM prayAntaM maheShvAsaM dRRiShTvA bhUtAni bhArata |
nihataM menire karNaM pANDavena mahAtmanA || 42||

babhUvurvimalAH sarvA disho rAjansamantataH |
chAShAshcha shatapatrAshcha krau~nchAshchaiva janeshvara || 43||

pradakShiNamakurvanta tadA vai pANDunandanam || 43||

bahavaH pakShiNo rAjanpuMnAmAnaH shubhAH shivAH |
tvarayanto.arjunaM yuddhe hRRiShTarUpA vavAshire || 44||

ka~NkA gRRidhrA vaDAshchaiva vAyasAshcha vishAM pate |
agratastasya gachChanti bhakShyahetorbhayAnakAH || 45||

nimittAni cha dhanyAni pArthasya prashasha.nsire |
vinAshamarisainyAnAM karNasya cha vadhaM tathA || 46||

prayAtasyAtha pArthasya mahAnsvedo vyajAyata |
chintA cha vipulA jaj~ne kathaM nvetadbhaviShyati || 47||

tato gANDIvadhanvAnamabravInmadhusUdanaH |
dRRiShTvA pArthaM tadAyastaM chintAparigataM tadA || 48||

gANDIvadhanvansa~NgrAme ye tvayA dhanuShA jitAH |
na teShAM mAnuSho jetA tvadanya iha vidyate || 49||

dRRiShTA hi bahavaH shUrAH shakratulyaparAkramAH |
tvAM prApya samare vIraM ye gatAH paramAM gatim || 50||

ko hi droNaM cha bhIShmaM cha bhagadattaM cha mAriSha |
vindAnuvindAvAvantyau kAmbojaM cha sudakShiNam || 51||

shrutAyuShaM mahAvIryamachyutAyuShameva cha |
pratyudgamya bhavetkShemI yo na syAttvamiva kShamI || 52||

tava hyastrANi divyAni lAghavaM balameva cha |
vedhaH pAtashcha lakShashcha yogashchaiva tavArjuna || 53||

asaMmohashcha yuddheShu vij~nAnasya cha saMnatiH || 53||

bhavAndevAsurAnsarvAnhanyAtsahacharAcharAn |
pRRithivyAM hi raNe pArtha na yoddhA tvatsamaH pumAn || 54||

dhanurgrahA hi ye kechitkShatriyA yuddhadurmadAH |
A devAttvatsamaM teShAM na pashyAmi shRRiNomi vA || 55||

brahmaNA cha prajAH sRRiShTA gANDIvaM cha mahAdbhutam |
yena tvaM yudhyase pArtha tasmAnnAsti tvayA samaH || 56||

avashyaM tu mayA vAchyaM yatpathyaM tava pANDava |
mAvama.nsthA mahAbAho karNamAhavashobhinam || 57||

karNo hi balavAndhRRiShTaH kRRitAstrashcha mahArathaH |
kRRitI cha chitrayodhI cha deshe kAle cha kovidaH || 58||

tejasA vahnisadRRisho vAyuvegasamo jave |
antakapratimaH krodhe siMhasaMhanano balI || 59||

ayoratnirmahAbAhurvyUDhoraskaH sudurjayaH |
atimAnI cha shUrashcha pravIraH priyadarshanaH || 60||

sarvairyodhaguNairyukto mitrANAmabhaya~NkaraH |
satataM pANDavadveShI dhArtarAShTrahite rataH || 61||

sarvairavadhyo rAdheyo devairapi savAsavaiH |
RRite tvAmiti me buddhistvamadya jahi sUtajam || 62||

devairapi hi sa.nyattairbibhradbhirmA.nsashoNitam |
ashakyaH samare jetuM sarvairapi yuyutsubhiH || 63||

durAtmAnaM pApamatiM nRRisha.nsaM  duShTapraj~naM pANDaveyeShu nityam |
hInasvArthaM pANDaveyairvirodhe  hatvA karNaM dhiShThitArtho bhavAdya || 64||

vIraM manyata AtmAnaM yena pApaH suyodhanaH |
tamadya mUlaM pApAnAM jaya sautiM dhana~njaya || 65||

\hrule

\medskip
                  51
\medskip

sa~njaya uvAcha||

tataH punarameyAtmA keshavo.arjunamabravIt |
kRRitasa~NkalpamAyastaM vadhe karNasya sarvashaH || 1||

adya saptadashAhAni vartamAnasya bhArata |
vinAshasyAtighorasya naravAraNavAjinAm || 2||

bhUtvA hi vipulA senA tAvakAnAM paraiH saha |
anyonyaM samare prApya ki~nchichCheShA vishAM pate || 3||

bhUtvA hi kauravAH pArtha prabhUtagajavAjinaH |
tvAM vai shatruM samAsAdya vinaShTA raNamUrdhani || 4||

ete cha sarve pA~nchAlAH sRRi~njayAshcha sahAnvayAH |
tvAM samAsAdya durdharShaM pANDavAshcha vyavasthitAH || 5||

pA~nchAlaiH pANDavairmatsyaiH kArUShaishchedikekayaiH |
tvayA guptairamitraghna kRRitaH shatrugaNakShayaH || 6||

ko hi shakto raNe jetuM kauravA.nstAta sa~NgatAn |
anyatra pANDavAnyuddhe tvayA guptAnmahArathAn || 7||

tvaM hi shakto raNe jetuM sasurAsuramAnuShAn |
trI.NllokAnsamamudyuktAnkiM punaH kauravaM balam || 8||

bhagadattaM hi rAjAnaM ko.anyaH shaktastvayA vinA |
jetuM puruShashArdUla yo.api syAdvAsavopamaH || 9||

tathemAM vipulAM senAM guptAM pArtha tvayAnagha |
na shekuH pArthivAH sarve chakShurbhirabhivIkShitum || 10||

tathaiva satataM pArtha rakShitAbhyAM tvayA raNe |
dhRRiShTadyumnashikhaNDibhyAM bhIShmadroNau nipAtitau || 11||

ko hi shakto raNe pArtha pA~nchAlAnAM mahArathau |
bhIShmadroNau yudhA jetuM shakratulyaparAkramau || 12||

ko hi shAntanavaM sa~Nkhye droNaM vaikartanaM kRRipam |
drauNiM cha saumadattiM cha kRRitavarmANameva cha || 13||

saindhavaM madrarAjaM cha rAjAnaM cha suyodhanam || 13||

vIrAnkRRitAstrAnsamare sarvAnevAnuvartinaH |
akShauhiNIpatInugrAnsa.nrabdhAnyuddhadurmadAn || 14||

shreNyashcha bahulAH kShINAH pradIrNAshvarathadvipAH |
nAnAjanapadAshchogrAH kShatriyANAmamarShiNAm || 15||

govAsadAsamIyAnAM vasAtInAM cha bhArata |
vrAtyAnAM vATadhAnAnAM bhojAnAM chApi mAninAm || 16||

udIrNAshcha mahAsenA brahmakShatrasya bhArata |
tvAM samAsAdya nidhanaM gatAH sAshvarathadvipAH || 17||

ugrAshcha krUrakarmANastukhArA yavanAH khashAH |
dArvAbhisArA daradAH shakA ramaThata~NgaNAH || 18||

andhrakAshcha pulindAshcha kirAtAshchogravikramAH |
mlechChAshcha pArvatIyAshcha sAgarAnUpavAsinaH || 19||

sa.nrambhiNo yuddhashauNDA balino dRRibdhapANayaH || 19||

ete suyodhanasyArthe sa.nrabdhAH kurubhiH saha |
na shakyA yudhi nirjetuM tvadanyena parantapa || 20||

dhArtarAShTramudagraM hi vyUDhaM dRRiShTvA mahAbalam |
yasya tvaM na bhavestrAtA pratIyAtko nu mAnavaH || 21||

tatsAgaramivoddhUtaM rajasA sa.nvRRitaM balam |
vidArya pANDavaiH kruddhaistvayA guptairhataM vibho || 22||

mAgadhAnAmadhipatirjayatseno mahAbalaH |
adya saptaiva chAhAni hataH sa~Nkhye.abhimanyunA || 23||

tato dasha sahasrANi gajAnAM bhImakarmaNAm |
jaghAna gadayA bhImastasya rAj~naH parichChadam || 24||

tato.anye.api hatA nAgA rathAshcha shatasho balAt || 24||

tadevaM samare tAta vartamAne mahAbhaye |
bhImasenaM samAsAdya tvAM cha pANDava kauravAH || 25||

savAjirathanAgAshcha mRRityulokamito gatAH || 25||

tathA senAmukhe tatra nihate pArtha pANDavaiH |
bhIShmaH prAsRRijadugrANi sharavarShANi mAriSha || 26||

sa chedikAshipA~nchAlAnkarUShAnmatsyakekayAn |
sharaiH prachChAdya nidhanamanayatparuShAstravit || 27||

tasya chApachyutairbANaiH paradehavidAraNaiH |
pUrNamAkAshamabhavadrukmapu~NkhairajihmagaiH || 28||

gatyA dashamyA te gatvA jaghnurvAjirathadvipAn |
hitvA nava gatIrduShTAH sa bANAnvyAyato.amuchat || 29||

dinAni dasha bhIShmeNa nighnatA tAvakaM balam |
shUnyAH kRRitA rathopasthA hatAshcha gajavAjinaH || 30||

darshayitvAtmano rUpaM rudropendrasamaM yudhi |
pANDavAnAmanIkAni pravigAhya vyashAtayat || 31||

vinighnanpRRithivIpAlA.nshchedipA~nchAlakekayAn |
vyadahatpANDavIM senAM narAshvagajasa~NkulAm || 32||

majjantamaplave mandamujjihIrShuH suyodhanam |
tathA charantaM samare tapantamiva bhAskaram || 33||

na shekuH sRRi~njayA draShTuM tathaivAnye mahIkShitaH || 33||

vicharantaM tathA taM tu sa~NgrAme jitakAshinam |
sarvodyogena sahasA pANDavAH samupAdravan || 34||

sa tu vidrAvya samare pANDavAnsRRi~njayAnapi |
eka eva raNe bhIShma ekavIratvamAgataH || 35||

taM shikhaNDI samAsAdya tvayA gupto mahAratham |
jaghAna puruShavyAghraM sharaiH saMnataparvabhiH || 36||

sa eSha patitaH shete sharatalpe pitAmahaH |
tvAM prApya puruShavyAghra gRRidhraH prApyeva vAyasam || 37||

droNaH pa~ncha dinAnyugro vidhamya ripuvAhinIH |
kRRitvA vyUhaM mahAyuddhe pAtayitvA mahArathAn || 38||

jayadrathasya samare kRRitvA rakShAM mahArathaH |
antakapratimashchogrAM rAtriM yuddhvAdahatprajAH || 39||

adyeti dve dine vIro bhAradvAjaH pratApavAn |
dhRRiShTadyumnaM samAsAdya sa gataH paramAM gatim || 40||

yadi chaiva parAnyuddhe sUtaputramukhAnrathAn |
nAvArayiShyaH sa~NgrAme na sma droNo vyana~NkShyata || 41||

bhavatA tu balaM sarvaM dhArtarAShTrasya vAritam |
tato droNo hato yuddhe pArShatena dhana~njaya || 42||

ka ivAnyo raNe kuryAttvadanyaH kShatriyo yudhi |
yAdRRishaM te kRRitaM pArtha jayadrathavadhaM prati || 43||

nivArya senAM mahatIM hatvA shUrA.nshcha pArthivAn |
nihataH saindhavo rAjA tvayAstrabalatejasA || 44||

AshcharyaM sindhurAjasya vadhaM jAnanti pArthivAH |
anAshcharyaM hi tattvattastvaM hi pArtha mahArathaH || 45||

tvAM hi prApya raNe kShatramekAhAditi bhArata |
tapyamAnamasa.nyuktaM na bhavediti me matiH || 46||

seyaM pArtha chamUrghorA dhArtarAShTrasya sa.nyuge |
hatA sasarvavIrA hi bhIShmadroNau yadA hatau || 47||

shIrNapravarayodhAdya hatavAjinaradvipA |
hInA sUryendunakShatrairdyaurivAbhAti bhAratI || 48||

vidhvastA hi raNe pArtha seneyaM bhImavikramAt |
AsurIva purA senA shakrasyeva parAkramaiH || 49||

teShAM hatAvashiShTAstu pa~ncha santi mahArathAH |
ashvatthAmA kRRitavarmA karNo madrAdhipaH kRRipaH || 50||

tA.nstvamadya naravyAghra hatvA pa~ncha mahArathAn |
hatAmitraH prayachChorvIM rAj~naH sadvIpapattanAm || 51||

sAkAshajalapAtAlAM saparvatamahAvanAm |
prApnotvamitavIryashrIradya pArtho vasundharAm || 52||

etAM purA viShNuriva hatvA daiteyadAnavAn |
prayachCha medinIM rAj~ne shakrAyeva yathA hariH || 53||

adya modantu pA~nchAlA nihateShvariShu tvayA |
viShNunA nihateShveva dAnaveyeShu devatAH || 54||

yadi vA dvipadAM shreShTha droNaM mAnayato gurum |
ashvatthAmni kRRipA te.asti kRRipe chAchAryagauravAt || 55||

atyantopachitAnvA tvaM mAnayanbhrAtRRibAndhavAn |
kRRitavarmANamAsAdya na neShyasi yamakShayam || 56||

bhrAtaraM mAturAsAdya shalyaM madrajanAdhipam |
yadi tvamaravindAkSha dayAvAnna jighA.nsasi || 57||

imaM pApamatiM kShudramatyantaM pANDavAnprati |
karNamadya narashreShTha jahyAshu nishitaiH sharaiH || 58||

etatte sukRRitaM karma nAtra ki~nchinna yujyate |
vayamapyatra jAnImo nAtra doSho.asti kashchana || 59||

dahane yatsaputrAyA nishi mAtustavAnagha |
dyUtArthe yachcha yuShmAsu prAvartata suyodhanaH || 60||

tatra sarvatra duShTAtmA karNo mUlamihArjuna || 60||

karNAddhi manyate trANaM nityameva suyodhanaH |
tato mAmapi sa.nrabdho nigrahItuM prachakrame || 61||

sthirA buddhirnarendrasya dhArtarAShTrasya mAnada |
karNaH pArthAnraNe sarvAnvijeShyati na sa.nshayaH || 62||

karNamAshritya kaunteya dhArtarAShTreNa vigrahaH |
rochito bhavatA sArdhaM jAnatApi balaM tava || 63||

karNo hi bhAShate nityamahaM pArthAnsamAgatAn |
vAsudevaM sarAjAnaM vijeShyAmi mahAraNe || 64||

protsAhayandurAtmAnaM dhArtarAShTraM sudurmatiH |
samitau garjate karNastamadya jahi bhArata || 65||

yachcha yuShmAsu pApaM vai dhArtarAShTraH prayuktavAn |
tatra sarvatra duShTAtmA karNaH pApamatirmukham || 66||

yachcha taddhArtarAShTrANAM krUraiH ShaDbhirmahArathaiH |
apashyaM nihataM vIraM saubhadramRRiShabhekShaNam || 67||

droNadrauNikRRipAnvIrAnkampayanto mahArathAn |
nirmanuShyA.nshcha mAta~NgAnvirathA.nshcha mahArathAn || 68||

vyashvArohA.nshcha turagAnpattInvyAyudhajIvitAn |
kurvantamRRiShabhaskandhaM kuruvRRiShNiyashaskaram || 69||

vidhamantamanIkAni vyathayantaM mahArathAn |
manuShyavAjimAta~NgAnprahiNvantaM yamakShayam || 70||

sharaiH saubhadramAyastaM dahantamiva vAhinIm |
tanme dahati gAtrANi sakhe satyena te shape || 71||

yattatrApi cha duShTAtmA karNo.abhyadruhyata prabho |
ashaknuva.nshchAbhimanyoH karNaH sthAtuM raNe.agrataH || 72||

saubhadrasharanirbhinno visa~nj~naH shoNitokShitaH |
niHshvasankrodhasa.ndIpto vimukhaH sAyakArditaH || 73||

apayAnakRRitotsAho nirAshashchApi jIvite |
tasthau suvihvalaH sa~Nkhye prahArajanitashramaH || 74||

atha droNasya samare tatkAlasadRRishaM tadA |
shrutvA karNo vachaH krUraM tatashchichCheda kArmukam || 75||

tatashChinnAyudhaM tena raNe pa~ncha mahArathAH |
sa chaiva nikRRitipraj~naH prAvadhIchCharavRRiShTibhiH || 76||

yachcha karNo.abravItkRRiShNAM sabhAyAM paruShaM vachaH |
pramukhe pANDaveyAnAM kurUNAM cha nRRisha.nsavat || 77||

vinaShTAH pANDavAH kRRiShNe shAshvataM narakaM gatAH |
patimanyaM pRRithushroNi vRRiNIShva mitabhAShiNi || 78||

lekhAbhru dhRRitarAShTrasya dAsI bhUtvA niveshanam |
pravishArAlapakShmAkShi na santi patayastava || 79||

ityuktavAnadharmaj~nastadA paramadurmatiH |
pApaH pApaM vachaH karNaH shRRiNvatastava bhArata || 80||

tasya pApasya tadvAkyaM suvarNavikRRitAH sharAH |
shamayantu shilAdhautAstvayAstA jIvitachChidaH || 81||

yAni chAnyAni duShTAtmA pApAni kRRitavA.nstvayi |
tAnyadya jIvitaM chAsya shamayantu sharAstava || 82||

gANDIvaprahitAnghorAnadya gAtraiH spRRisha~nsharAn |
karNaH smaratu duShTAtmA vachanaM droNabhIShmayoH || 83||

suvarNapu~NkhA nArAchAH shatrughnA vaidyutaprabhAH |
tvayAstAstasya marmANi bhittvA pAsyanti shoNitam || 84||

ugrAstvadbhujanirmuktA marma bhittvA shitAH sharAH |
adya karNaM mahAvegAH preShayantu yamakShayam || 85||

adya hAhAkRRitA dInA viShaNNAstvachCharArditAH |
prapatantaM rathAtkarNaM pashyantu vasudhAdhipAH || 86||

adya svashoNite magnaM shayAnaM patitaM bhuvi |
apaviddhAyudhaM karNaM pashyantu suhRRido nijAH || 87||

hastikakShyo mahAnasya bhallenonmathitastvayA |
prakampamAnaH patatu bhUmAvAdhiratherdhvajaH || 88||

tvayA sharashataishChinnaM rathaM hemavibhUShitam |
hatayodhaM samutsRRijya bhItaH shalyaH palAyatAm || 89||

tataH suyodhano dRRiShTvA hatamAdhirathiM tvayA |
nirAsho jIvite tvadya rAjye chaiva dhana~njaya || 90||

ete dravanti pA~nchAlA vadhyamAnAH shitaiH sharaiH |
karNena bharatashreShTha pANDavAnujjihIrShavaH || 91||

pA~nchAlAndraupadeyA.nshcha dhRRiShTadyumnashikhaNDinau |
dhRRiShTadyumnatanUjA.nshcha shatAnIkaM cha nAkulim || 92||

nakulaM sahadevaM cha durmukhaM janamejayam |
suvarmANaM sAtyakiM cha viddhi karNavashaM gatAn || 93||

abhyAhatAnAM karNena pA~nchAlAnAM mahAraNe |
shrUyate ninado ghorastvadbandhUnAM parantapa || 94||

na tveva bhItAH pA~nchAlAH katha~nchitsyuH parA~NmukhAH |
na hi mRRityuM maheShvAsA gaNayanti mahArathAH || 95||

ya ekaH pANDavIM senAM sharaughaiH samaveShTayat |
taM samAsAdya pA~nchAlA bhIShmaM nAsanparA~NmukhAH || 96||

tathA jvalantamastrAgniM guruM sarvadhanuShmatAm |
nirdahantaM samArohandurdharShaM droNamojasA || 97||

te nityamuditA jetuM yuddhe shatrUnari.ndamAH |
na jAtvAdhiratherbhItAH pA~nchAlAH syuH parA~NmukhAH || 98||

teShAmApatatAM shUraH pA~nchAlAnAM tarasvinAm |
Adatte.asU~nsharaiH karNaH pata~NgAnAmivAnalaH || 99||

tA.nstathAbhimukhAnvIrAnmitrArthe tyaktajIvitAn |
kShayaM nayati rAdheyaH pA~nchAlA~nshatasho raNe || 100||

astraM hi rAmAtkarNena bhArgavAdRRiShisattamAt |
yadupAttaM purA ghoraM tasya rUpamudIryate || 101||

tApanaM sarvasainyAnAM ghorarUpaM sudAruNam |
samAvRRitya mahAsenAM jvalati svena tejasA || 102||

ete charanti sa~NgrAme karNachApachyutAH sharAH |
bhramarANAmiva vrAtAstApayantaH sma tAvakAn || 103||

ete charanti pA~nchAlA dikShu sarvAsu bhArata |
karNAstraM samare prApya durnivAramanAtmabhiH || 104||

eSha bhImo dRRiDhakrodho vRRitaH pArtha samantataH |
sRRi~njayairyodhayankarNaM pIDyate sma shitaiH sharaiH || 105||

pANDavAnsRRi~njayA.nshchaiva pA~nchAlA.nshchaiva bhArata |
hanyAdupekShitaH karNo rogo dehamivAtataH || 106||

nAnyaM tvatto.abhipashyAmi yodhaM yaudhiShThire bale |
yaH samAsAdya rAdheyaM svastimAnAvrajedgRRiham || 107||

tamadya nishitairbANairnihatya bharatarShabha |
yathApratij~naM pArtha tvaM kRRitvA kIrtimavApnuhi || 108||

tvaM hi shakto raNe jetuM sakarNAnapi kauravAn |
nAnyo yudhi yudhAM shreShTha satyametadbravImi te || 109||

etatkRRitvA mahatkarma hatvA karNaM mahAratham |
kRRitArthaH saphalaH pArtha sukhI bhava narottama || 110||

\hrule

\medskip
                  52
\medskip

sa~njaya uvAcha||

sa keshavasya bIbhatsuH shrutvA bhArata bhAShitam |
vishokaH samprahRRiShTashcha kShaNena samapadyata || 1||

tato jyAmanumRRijyAshu vyAkShipadgANDivaM dhanuH |
dadhre karNavinAshAya keshavaM chAbhyabhAShata || 2||

tvayA nAthena govinda dhruva eSha jayo mama |
prasanno yasya me.adya tvaM bhUtabhavyabhavatprabhuH || 3||

tvatsahAyo hyahaM kRRiShNa trI.NllokAnvai samAgatAn |
prApayeyaM paraM lokaM kimu karNaM mahAraNe || 4||

pashyAmi dravatIM senAM pA~nchAlAnAM janArdana |
pashyAmi karNaM samare vicharantamabhItavat || 5||

bhArgavAstraM cha pashyAmi vicharantaM samantataH |
sRRiShTaM karNena vArShNeya shakreNeva mahAshanim || 6||

ayaM khalu sa sa~NgrAmo yatra kRRiShNa mayA kRRitam |
kathayiShyanti bhUtAni yAvadbhUmirdhariShyati || 7||

adya kRRiShNa vikarNA me karNaM neShyanti mRRityave |
gANDIvamuktAH kShiNvanto mama hastaprachoditAH || 8||

adya rAjA dhRRitarAShTraH svAM buddhimavama.nsyate |
duryodhanamarAjyArhaM yayA rAjye.abhyaShechayat || 9||

adya rAjyAtsukhAchchaiva shriyo rAShTrAttathA purAt |
putrebhyashcha mahAbAho dhRRitarAShTro viyokShyate || 10||

adya duryodhano rAjA jIvitAchcha nirAshakaH |
bhaviShyati hate karNe kRRiShNa satyaM bravImi te || 11||

adya dRRiShTvA mayA karNaM sharairvishakalIkRRitam |
smaratAM tava vAkyAni shamaM prati janeshvaraH || 12||

adyAsau saubalaH kRRiShNa glahaM jAnAtu vai sharAn |
durodaraM cha gANDIvaM maNDalaM cha rathaM mama || 13||

yo.asau raNe naraM nAnyaM pRRithivyAmabhimanyate |
tasyAdya sUtaputrasya bhUmiH pAsyati shoNitam || 14||

gANDIvasRRiShTA dAsyanti karNasya paramAM gatim || 14||

adya tapsyati rAdheyaH pA~nchAlIM yattadAbravIt |
sabhAmadhye vachaH krUraM kutsayanpANDavAnprati || 15||

ye vai ShaNDhatilAstatra bhavitAro.adya te tilAH |
hate vaikartane karNe sUtaputre durAtmani || 16||

ahaM vaH pANDuputrebhyastrAsyAmIti yadabravIt |
anRRitaM tatkariShyanti mAmakA nishitAH sharAH || 17||

hantAhaM pANDavAnsarvAnsaputrAniti yo.abravIt |
tamadya karNaM hantAsmi miShatAM sarvadhanvinAm || 18||

yasya vIrye samAshvasya dhArtarAShTro bRRihanmanAH |
avAmanyata durbuddhirnityamasmAndurAtmavAn || 19||

tamadya karNaM rAdheyaM hantAsmi madhusUdana || 19||

adya karNe hate kRRiShNa dhArtarAShTrAH sarAjakAH |
vidravantu disho bhItAH siMhatrastA mRRigA iva || 20||

adya duryodhano rAjA pRRithivImanvavekShatAm |
hate karNe mayA sa~Nkhye saputre sasuhRRijjane || 21||

adya karNaM hataM dRRiShTvA dhArtarAShTro.atyamarShaNaH |
jAnAtu mAM raNe kRRiShNa pravaraM sarvadhanvinAm || 22||

adyAhamanRRiNaH kRRiShNa bhaviShyAmi dhanurbhRRitAm |
krodhasya cha kurUNAM cha sharANAM gANDivasya cha || 23||

adya duHkhamahaM mokShye trayodashasamArjitam |
hatvA karNaM raNe kRRiShNa shambaraM maghavAniva || 24||

adya karNe hate yuddhe somakAnAM mahArathAH |
kRRitaM kAryaM cha manyantAM mitrakAryepsavo yudhi || 25||

na jAne cha kathaM prItiH shaineyasyAdya mAdhava |
bhaviShyati hate karNe mayi chApi jayAdhike || 26||

ahaM hatvA raNe karNaM putraM chAsya mahAratham |
prItiM dAsyAmi bhImasya yamayoH sAtyakerapi || 27||

dhRRiShTadyumnashikhaNDibhyAM pA~nchAlAnAM cha mAdhava |
adhyAnRRiNyaM gamiShyAmi hatvA karNaM mahAraNe || 28||

adya pashyantu sa~NgrAme dhana~njayamamarShaNam |
yudhyantaM kauravAnsa~Nkhye pAtayantaM cha sUtajam || 29||

bhavatsakAshe vakShye cha punarevAtmasa.nstavam || 29||

dhanurvede matsamo nAsti loke  parAkrame vA mama ko.asti tulyaH |
ko vApyanyo matsamo.asti kShamAyAM  tathA krodhe sadRRisho.anyo na me.asti || 30||

ahaM dhanuShmAnasurAnsurA.nshcha  sarvANi bhUtAni cha sa~NgatAni |
svabAhuvIryAdgamaye parAbhavaM  matpauruShaM viddhi paraH parebhyaH || 31||

sharArchiShA gANDivenAhamekaH  sarvAnkurUnbAhlikA.nshchAbhipatya |
himAtyaye kakShagato yathAgni stahA daheyaM sagaNAnprasahya || 32||

pANau pRRiShatkA likhitA mamaite  dhanushcha savye nihitaM sabANam |
pAdau cha me sarathau sadhvajau cha  na mAdRRishaM yuddhagataM jayanti || 33||

\hrule

\medskip
                  53
\medskip

sa~njaya uvAcha||

teShAmanIkAni bRRihaddhvajAni  raNe samRRiddhAni samAgatAni |
garjanti bherIninadonmukhAni  meghairyathA meghagaNAstapAnte || 1||

mahAgajAbhrAkulamastratoyaM  vAditranemItalashabdavachcha |
hiraNyachitrAyudhavaidyutaM cha  mahArathairAvRRitashabdavachcha || 2||

tadbhImavegaM rudhiraughavAhi  khaDgAkulaM kShatriyajIvavAhi |
anArtavaM krUramaniShTavarShaM  babhUva tatsaMharaNaM prajAnAm || 3||

rathAnsasUtAnsahayAngajA.nshcha  sarvAnarInmRRityuvashaM sharaughaiH |
ninye hayA.nshchaiva tathA sasAdI npadAtisa~NghA.nshcha tathaiva pArthaH || 4||

kRRipaH shikhaNDI cha raNe sametau  duryodhanaM sAtyakirabhyagachChata |
shrutashravA droNasutena sArdhaM  yudhAmanyushchitrasenena chApi || 5||

karNasya putrastu rathI suSheNaM  samAgataH sRRi~njayA.nshchottamaujAH |
gAndhArarAjaM sahadevaH kShudhArto  maharShabhaM siMha ivAbhyadhAvat || 6||

shatAnIko nAkuliH karNaputraM  yuvA yuvAnaM vRRiShasenaM sharaughaiH |
samArdayatkarNasutashcha vIraH  pA~nchAleyaM sharavarShairanekaiH || 7||

ratharShabhaH kRRitavarmANamArchCha nmAdrIputro nakulashchitrayodhI |
pA~nchAlAnAmadhipo yAj~naseniH  senApatiM karNamArchChatsasainyam || 8||

duHshAsano bhArata bhAratI cha  sa.nshaptakAnAM pRRitanA samRRiddhA |
bhImaM raNe shastrabhRRitAM variShThaM  tadA samArchChattamasahyavegam || 9||

karNAtmajaM tatra jaghAna shUra stathAchChinachchottamaujAH prasahya |
tasyottamA~NgaM nipapAta bhUmau  ninAdayadgAM ninadena khaM cha || 10||

suSheNashIrShaM patitaM pRRithivyAM  vilokya karNo.atha tadArtarUpaH |
krodhAddhayA.nstasya rathaM dhvajaM cha  bANaiH sudhArairnishitairnyakRRintat || 11||

sa tUttamaujA nishitaiH pRRiShatkai rvivyAdha khaDgena cha bhAsvareNa |
pArShNiM hayA.nshchaiva kRRipasya hatvA  shikhaNDivAhaM sa tato.abhyarohat || 12||

kRRipaM tu dRRiShTvA virathaM rathastho  naichChachCharaistADayituM shikhaNDI |
taM drauNirAvArya rathaM kRRipaM sma  samujjahre pa~NkagatAM yathA gAm || 13||

hiraNyavarmA nishitaiH pRRiShatkai stavAtmajAnAmanilAtmajo vai |
atApayatsainyamatIva bhImaH  kAle shuchau madhyagato yathArkaH || 14||

\hrule

\medskip
                  54
\medskip

sa~njaya uvAcha||

atha tvidAnIM tumule vimarde  dviShadbhireko bahubhiH samAvRRitaH |
mahAbhaye sArathimityuvAcha  bhImashchamUM vArayandhArtarAShTrIm || 1||

tvaM sArathe yAhi javena vAhai rnayAmyetAndhArtarAShTrAnyamAya || 1||

sa~nchodito bhImasenena chaivaM  sa sArathiH putrabalaM tvadIyam |
prAyAttataH sArathirugravego  yato bhImastadbalaM gantumaichChat || 2||

tato.apare nAgarathAshvapattibhiH  pratyudyayuH kuravastaM samantAt |
bhImasya vAhAgryamudAravegaM  samantato bANagaNairnijaghnuH || 3||

tataH sharAnApatato mahAtmA  chichCheda bANaistapanIyapu~NkhaiH |
te vai nipetustapanIyapu~NkhA  dvidhA tridhA bhImasharairnikRRittAH || 4||

tato rAjannAgarathAshvayUnAM  bhImAhatAnAM tava rAjamadhye |
ghoro ninAdaH prababhau narendra  vajrAhatAnAmiva parvatAnAm || 5||

te vadhyamAnAshcha narendramukhyA  nirbhinnA vai bhImasenapravekaiH |
bhImaM samantAtsamare.adhyaroha nvRRikShaM shakuntA iva puShpahetoH || 6||

tato.abhipAtaM tava sainyamadhye  prAdushchakre vegamivAttavegaH |
yathAntakAle kShapayandidhakShu rbhUtAntakRRitkAla ivAttadaNDaH || 7||

tasyAtivegasya raNe.ativegaM  nAshaknuvandhArayituM tvadIyAH |
vyAttAnanasyApatato yathaiva  kAlasya kAle harataH prajA vai || 8||

tato balaM bhArata bhAratAnAM  pradahyamAnaM samare mahAtman |
bhItaM disho.akIryata bhImanunnaM  mahAnilenAbhragaNo yathaiva || 9||

tato dhImAnsArathimabravIdbalI  sa bhImasenaH punareva hRRiShTaH |
sUtAbhijAnIhi parAnsvakAnvA  rathAndhvajA.nshchApatataH sametAn || 10||

yudhyannahaM nAbhijAnAmi kiM chi nmA sainyaM svaM ChAdayiShye pRRiShatkaiH || 10||

arInvishokAbhinirIkShya sarvato  manastu chintA pradunoti me bhRRisham |
rAjAturo nAgamadyatkirITI  bahUni duHkhAnyabhijAto.asmi sUta || 11||

etadduHkhaM sArathe dharmarAjo  yanmAM hitvA yAtavA~nshatrumadhye |
nainaM jIvannApi jAnAmyajIva nbIbhatsuM vA tanmamAdyAtiduHkham || 12||

so.ahaM dviShatsainyamudagrakalpaM  vinAshayiShye paramapratItaH |
etAnnihatyAjimadhye sametA nprIto bhaviShyAmi saha tvayAdya || 13||

sarvA.nstUNIrAnmArgaNAnvAnvavekShya  kiM shiShTaM syAtsAyakAnAM rathe me |
kA vA jAtiH kiM pramANaM cha teShAM  j~nAtvA vyaktaM tanmamAchakShva sUta || 14||

vishoka uvAcha||

ShaNmArgaNAnAmayutAni vIra  kShurAshcha bhallAshcha tathAyutAkhyAH |
nArAchAnAM dve sahasre tu vIra  trINyeva cha pradarANAM cha pArtha || 15||

astyAyudhaM pANDaveyAvashiShTaM  na yadvahechChakaTaM ShaDgavIyam |
etadvidvanmu~ncha sahasrasho.api  gadAsibAhudraviNaM cha te.asti || 16||

bhIma uvAcha||

sUtAdyemaM pashya bhImapramuktaiH  sambhindadbhiH pArthivAnAshuvegaiH |
ugrairbANairAhavaM ghorarUpaM  naShTAdityaM mRRityulokena tulyam || 17||

adyaiva tadviditaM pArthivAnAM  bhaviShyati AkumAraM cha sUta |
nimagno vA samare bhImasena  ekaH kurUnvA samare vijetA || 18||

sarve sa~Nkhye kuravo niShpatantu  mAM vA lokAH kIrtayantvAkumAram |
sarvAnekastAnahaM pAtayiShye  te vA sarve bhImasenaM tudantu || 19||

AshAstAraH karma chApyuttamaM vA  tanme devAH kevalaM sAdhayantu |
AyAtvihAdyArjunaH shatrughAtI  shakrastUrNaM yaj~na ivopahUtaH || 20||

IkShasvaitAM bhAratIM dIryamANA mete kasmAdvidravante narendrAH |
vyaktaM dhImAnsavyasAchI narAgryaH  sainyaM hyetachChAdayatyAshu bANaiH || 21||

pashya dhvajA.nshcha dravato vishoka  nAgAnhayAnpattisa~NghA.nshcha sa~Nkhye |
rathAnvishIrNA~nsharashaktitADitA npashyasvaitAnrathinashchaiva sUta || 22||

ApUryate kauravI chApyabhIkShNaM  senA hyasau subhRRishaM hanyamAnA |
dhana~njayasyAshanitulyavegai rgrastA sharairbarhisuvarNavAjaiH || 23||

ete dravanti sma rathAshvanAgAH  padAtisa~NghAnavamardayantaH |
saMmuhyamAnAH kauravAH sarva eva  dravanti nAgA iva dAvabhItAH || 24||

hAhAkRRitAshchaiva raNe vishoka  mu~nchanti nAdAnvipulAngajendrAH || 24||

vishoka uvAcha||

sarve kAmAH pANDava te samRRiddhAH  kapidhvajo dRRishyate hastisainye |
nIlAddhanAdvidyutamuchcharantIM  tathApashyaM visphuradvai dhanustat || 25||

kapirhyasau vIkShyate sarvato vai  dhvajAgramAruhya dhana~njayasya |
divAkarAbho maNireSha divyo  vibhrAjate chaiva kirITasa.nsthaH || 26||

pArshve bhImaM pANDurAbhraprakAshaM  pashyemaM tvaM devadattaM sughoSham |
abhIshuhastasya janArdanasya  vigAhamAnasya chamUM pareShAm || 27||

raviprabhaM vajranAbhaM kShurAntaM  pArshve sthitaM pashya janArdanasya |
chakraM yasho vardhayatkeshavasya  sadArchitaM yadubhiH pashya vIra || 28||

bhIma uvAcha||

dadAmi te grAmavarA.nshchaturdasha  priyAkhyAne sArathe suprasannaH |
dasIshataM chApi rathA.nshcha vi.nshatiM  yadarjunaM vedayase vishoka || 29||

\hrule

\medskip
                  55
\medskip

sa~njaya uvAcha||

shrutvA cha rathanirghoShaM siMhanAdaM cha sa.nyuge |
arjunaH prAha govindaM shIghraM chodaya vAjinaH || 1||

arjunasya vachaH shrutvA govindo.arjunamabravIt |
eSha gachChAmi sukShipraM yatra bhImo vyavasthitaH || 2||

AyAntamashvairhimasha~NkhavarNaiH  suvarNamuktAmaNijAlanaddhaiH |
jambhaM jighA.nsuM pragRRihItavajraM  jayAya devendramivogramanyum || 3||

rathAshvamAta~NgapadAtisa~NghA  bANasvanairnemikhurasvanaishcha |
saMnAdayanto vasudhAM dishashcha  kruddhA nRRisiMhA jayamabhyudIyuH || 4||

teShAM cha pArthasya mahattadAsI ddehAsupApmakShapaNaM suyuddham |
trailokyahetorasurairyathAsI ddevasya viShNorjayatAM varasya || 5||

tairastamuchchAvachamAyudhaugha mekaH prachichCheda kirITamAlI |
kShurArdhachandrairnishitaishcha bANaiH  shirA.nsi teShAM bahudhA cha bAhUn || 6||

ChatrANi vAlavyajanAni ketU nashvAnrathAnpattigaNAndvipA.nshcha |
te petururvyAM bahudhA virUpA  vAtaprabhagnAni yathA vanAni || 7||

suvarNajAlAvatatA mahAgajAH  savaijayantIdhvajayodhakalpitAH |
suvarNapu~NkhairiShubhiH samAchitA shchakAshire prajvalitA yathAchalAH || 8||

vidArya nAgA.nshcha rathA.nshcha vAjinaH  sharottamairvAsavavajrasaMnibhaiH |
drutaM yayau karNajighA.nsayA tathA  yathA marutvAnbalabhedane purA || 9||

tataH sa puruShavyAghraH sUtasainyamari.ndama |
pravivesha mahAbAhurmakaraH sAgaraM yathA || 10||

taM dRRiShTvA tAvakA rAjanrathapattisamanvitAH |
gajAshvasAdibahulAH pANDavaM samupAdravan || 11||

tatrAbhidravatAM pArthamArAvaH sumahAnabhUt |
sAgarasyeva mattasya yathA syAtsalilasvanaH || 12||

te tu taM puruShavyAghraM vyAghrA iva mahArathAH |
abhyadravanta sa~NgrAme tyaktvA prANakRRitaM bhayam || 13||

teShAmApatatAM tatra sharavarShANi mu~nchatAm |
arjuno vyadhamatsainyaM mahAvAto ghanAniva || 14||

te.arjunaM sahitA bhUtvA rathava.nshaiH prahAriNaH |
abhiyAya maheShvAsA vivyadhurnishitaiH sharaiH || 15||

tato.arjunaH sahasrANi rathavAraNavAjinAm |
preShayAmAsa vishikhairyamasya sadanaM prati || 16||

te vadhyamAnAH samare pArthachApachyutaiH sharaiH |
tatra tatra sma lIyante bhaye jAte mahArathAH || 17||

teShAM chatuHshatAnvIrAnyatamAnAnmahArathAn |
arjuno nishitairbANairanayadyamasAdanam || 18||

te vadhyamAnAH samare nAnAli~NgaiH shitaiH sharaiH |
arjunaM samabhityajya dudruvurvai disho bhayAt || 19||

teShAM shabdo mahAnAsIddravatAM vAhinImukhe |
mahaughasyeva bhadraM te girimAsAdya dIryataH || 20||

tAM tu senAM bhRRishaM viddhvA drAvayitvArjunaH sharaiH |
prAyAdabhimukhaH pArthaH sUtAnIkAni mAriSha || 21||

tasya shabdo mahAnAsItparAnabhimukhasya vai |
garuDasyeva patataH pannagArthe yathA purA || 22||

taM tu shabdamabhishrutya bhImaseno mahAbalaH |
babhUva paramaprItaH pArthadarshanalAlasaH || 23||

shrutvaiva pArthamAyAntaM bhImasenaH pratApavAn |
tyaktvA prANAnmahArAja senAM tava mamarda ha || 24||

sa vAyuvegapratimo vAyuvegasamo jave |
vAyuvadvyacharadbhImo vAyuputraH pratApavAn || 25||

tenArdyamAnA rAjendra senA tava vishAM pate |
vyabhrAmyata mahArAja bhinnA nauriva sAgare || 26||

tAM tu senAM tadA bhImo darshayanpANilAghavam |
sharairavachakartograiH preShayiShyanyamakShayam || 27||

tatra bhArata bhImasya balaM dRRiShTvAtimAnuSham |
vyatrasyanta raNe yodhAH kAlasyeva yugakShaye || 28||

tathArditAnbhImabalAnbhImasenena bhArata |
dRRiShTvA duryodhano rAjA idaM vachanamabravIt || 29||

sainikAnsa maheShvAso yodhA.nshcha bharatarShabha |
samAdishadraNe sarvAnhata bhImamiti sma ha || 30||

tasminhate hataM manye sarvasainyamasheShataH || 30||

pratigRRihya cha tAmAj~nAM tava putrasya pArthivAH |
bhImaM prachChAdayAmAsuH sharavarShaiH samantataH || 31||

gajAshcha bahulA rAjannarAshcha jayagRRiddhinaH |
rathA hayAshcha rAjendra parivavrurvRRikodaram || 32||

sa taiH parivRRitaH shUraiH shUro rAjansamantataH |
shushubhe bharatashreShTha nakShatrairiva chandramAH || 33||

sa rarAja tathA sa~Nkhye darshanIyo narottamaH |
nirvisheShaM mahArAja yathA hi vijayastathA || 34||

tatra te pArthivAH sarve sharavRRiShTIH samAsRRijan |
krodharaktekShaNAH krUrA hantukAmA vRRikodaram || 35||

sa vidArya mahAsenAM sharaiH saMnataparvabhiH |
nishchakrAma raNAdbhImo matsyo jAlAdivAmbhasi || 36||

hatvA dasha sahasrANi gajAnAmanivartinAm |
nRRiNAM shatasahasre dve dve shate chaiva bhArata || 37||

pa~ncha chAshvasahasrANi rathAnAM shatameva cha |
hatvA prAsyandayadbhImo nadIM shoNitakardamAm || 38||

shoNitodAM rathAvartAM hastigrAhasamAkulAm |
naramInAmashvanakrAM keshashaivalashAdvalAm || 39||

sa~nChinnabhujanAgendrAM bahuratnApahAriNIm |
UrugrAhAM majjapa~NkAM shIrShopalasamAkulAm || 40||

dhanuShkAshAM sharAvApAM gadAparighaketanAm |
yodhavrAtavatIM sa~Nkhye vahantIM yamasAdanam || 41||

kShaNena puruShavyAghraH prAvartayata nimnagAm |
yathA vaitaraNImugrAM dustarAmakRRitAtmabhiH || 42||

yato yataH pANDaveyaH pravRRitto rathasattamaH |
tatastato.apAtayata yodhA~nshatasahasrashaH || 43||

evaM dRRiShTvA kRRitaM karma bhImasenena sa.nyuge |
duryodhano mahArAja shakuniM vAkyamabravIt || 44||

jaya mAtula sa~NgrAme bhImasenaM mahAbalam |
asmi~njite jitaM manye pANDaveyaM mahAbalam || 45||

tataH prAyAnmahArAja saubaleyaH pratApavAn |
raNAya mahate yukto bhrAtRRibhiH parivAritaH || 46||

sa samAsAdya sa~NgrAme bhImaM bhImaparAkramam |
vArayAmAsa taM vIro veleva makarAlayam || 47||

sa nyavartata taM bhImo vAryamANaH shitaiH sharaiH || 47||

shakunistasya rAjendra vAme pArshve stanAntare |
preShayAmAsa nArAchAnrukmapu~NkhA~nshilAshitAn || 48||

varma bhittvA tu sauvarNaM bANAstasya mahAtmanaH |
nyamajjanta mahArAja ka~NkabarhiNavAsasaH || 49||

so.atividdho raNe bhImaH sharaM hemavibhUShitam |
preShayAmAsa sahasA saubalaM prati bhArata || 50||

tamAyAntaM sharaM ghoraM shakuniH shatrutApanaH |
chichCheda shatadhA rAjankRRitahasto mahAbalaH || 51||

tasminnipatite bhUmau bhImaH kruddho vishAM pate |
dhanushchichCheda bhallena saubalasya hasanniva || 52||

tadapAsya dhanushChinnaM saubaleyaH pratApavAn |
anyadAdatta vegena dhanurbhallA.nshcha ShoDasha || 53||

taistasya tu mahArAja bhallaiH saMnataparvabhiH |
chaturbhiH sArathiM hyArchChadbhImaM pa~nchabhireva cha || 54||

dhvajamekena chichCheda ChatraM dvAbhyAM vishAM pate |
chaturbhishchaturo vAhAnvivyAdha subalAtmajaH || 55||

tataH kruddho mahArAja bhImasenaH pratApavAn |
shaktiM chikShepa samare rukmadaNDAmayasmayIm || 56||

sA bhImabhujanirmuktA nAgajihveva cha~nchalA |
nipapAta rathe tUrNaM saubalasya mahAtmanaH || 57||

tatastAmeva sa~NgRRihya shaktiM kanakabhUShaNAm |
bhImasenAya chikShepa kruddharUpo vishAM pate || 58||

sA nirbhidya bhujaM savyaM pANDavasya mahAtmanaH |
papAta cha tato bhUmau yathA vidyunnabhashchyutA || 59||

athotkruShTaM mahArAja dhArtarAShTraiH samantataH |
na tu taM mamRRiShe bhImaH siMhanAdaM tarasvinAm || 60||

sa sa~NgRRihya dhanuH sajyaM tvaramANo mahArathaH |
muhUrtAdiva rAjendra ChAdayAmAsa sAyakaiH || 61||

saubalasya balaM sa~Nkhye tyaktvAtmAnaM mahAbalaH || 61||

tasyAshvA.nshchaturo hatvA sUtaM chaiva vishAM pate |
dhvajaM chichCheda bhallena tvaramANaH parAkramI || 62||

hatAshvaM rathamutsRRijya tvaramANo narottamaH |
tasthau visphAraya.nshchApaM krodharaktekShaNaH shvasan || 63||

sharaishcha bahudhA rAjanbhImamArchChatsamantataH || 63||

pratihatya tu vegena bhImasenaH pratApavAn |
dhanushchichCheda sa~Nkruddho vivyAdha cha shitaiH sharaiH || 64||

so.atividdho balavatA shatruNA shatrukarshanaH |
nipapAta tato bhUmau ki~nchitprANo narAdhipa || 65||

tatastaM vihvalaM j~nAtvA putrastava vishAM pate |
apovAha rathenAjau bhImasenasya pashyataH || 66||

rathasthe tu naravyAghre dhArtarAShTrAH parA~NmukhAH |
pradudruvurdisho bhItA bhImAjjAte mahAbhaye || 67||

saubale nirjite rAjanbhImasenena dhanvinA |
bhayena mahatA bhagnaH putro duryodhanastava || 68||

apAyAjjavanairashvaiH sApekSho mAtulaM prati || 68||

parA~NmukhaM tu rAjAnaM dRRiShTvA sainyAni bhArata |
viprajagmuH samutsRRijya dvairathAni samantataH || 69||

tAndRRiShTvAtirathAnsarvAndhArtarAShTrAnparA~NmukhAn |
javenAbhyapatadbhImaH kira~nsharashatAnbahUn || 70||

te vadhyamAnA bhImena dhArtarAShTrAH parA~NmukhAH |
karNamAsAdya samare sthitA rAjansamantataH || 71||

sa hi teShAM mahAvIryo dvIpo.abhUtsumahAbalaH || 71||

bhinnanaukA yathA rAjandvIpamAsAdya nirvRRitAH |
bhavanti puruShavyAghra nAvikAH kAlaparyaye || 72||

tathA karNaM samAsAdya tAvakA bharatarShabha |
samAshvastAH sthitA rAjansamprahRRiShTAH parasparam || 73||

samAjagmushcha yuddhAya mRRityuM kRRitvA nivartanam || 73||

\hrule

\medskip
                  56
\medskip

dhRRitarAShTra uvAcha||

tato bhagneShu sainyeShu bhImasenena sa.nyuge |
duryodhano.abravItkiM nu saubalo vApi sa~njaya || 1||

karNo vA jayatAM shreShTho yodhA vA mAmakA yudhi |
kRRipo vA kRRitavarmA cha drauNirduHshAsano.api vA || 2||

atyadbhutamidaM manye pANDaveyasya vikramam |
yathApratij~naM yodhAnAM rAdheyaH kRRitavAnapi || 3||

kurUNAmapi sarveShAM karNaH shatruniShUdanaH |
sharma varma pratiShThA cha jIvitAshA cha sa~njaya || 4||

tatprabhagnaM balaM dRRiShTvA kaunteyenAmitaujasA |
rAdheyAnAmadhirathaH karNaH kimakarodyudhi || 5||

putrA vA mama durdharShA rAjAno vA mahArathAH |
etanme sarvamAchakShva kushalo hyasi sa~njaya || 6||

sa~njaya uvAcha||

aparAhNe mahArAja sUtaputraH pratApavAn |
jaghAna somakAnsarvAnbhImasenasya pashyataH || 7||

bhImo.apyatibalaH sainyaM dhArtarAShTraM vyapothayat || 7||

drAvyamANaM balaM dRRiShTvA bhImasenena dhImatA |
yantAramabravItkarNaH pA~nchAlAneva mA vaha || 8||

madrarAjastataH shalyaH shvetAnashvAnmahAjavAn |
prAhiNochchedipA~nchAlAnkarUShA.nshcha mahAbalaH || 9||

pravishya cha sa tAM senAM shalyaH parabalArdanaH |
nyayachChatturagAnhRRiShTo yatra yatraichChadagraNIH || 10||

taM rathaM meghasa~NkAshaM vaiyAghraparivAraNam |
sa.ndRRishya pANDupA~nchAlAstrastA AsanvishAM pate || 11||

tato rathasya ninadaH prAdurAsInmahAraNe |
parjanyasamanirghoShaH parvatasyeva dIryataH || 12||

tataH sharashataistIkShNaiH karNo.apyAkarNaniHsRRitaiH |
jaghAna pANDavabalaM shatasho.atha sahasrashaH || 13||

taM tathA samare karma kurvANamatimAnuSham |
parivavrurmaheShvAsAH pANDavAnAM mahArathAH || 14||

taM shikhaNDI cha bhImashcha dhRRiShTadyumnashcha pArShataH |
nakulaH sahadevashcha draupadeyAH sasAtyakAH || 15||

parivavrurjighA.nsanto rAdheyaM sharavRRiShTibhiH || 15||

sAtyakistu tataH karNaM vi.nshatyA nishitaiH sharaiH |
atADayadraNe shUro jatrudeshe narottamaH || 16||

shikhaNDI pa~nchavi.nshatyA dhRRiShTadyumnashcha pa~nchabhiH |
draupadeyAshchatuHShaShTyA sahadevashcha saptabhiH || 17||

nakulashcha shatenAjau karNaM vivyAdha sAyakaiH || 17||

bhImasenastu rAdheyaM navatyA nataparvaNAm |
vivyAdha samare kruddho jatrudeshe mahAbalaH || 18||

tataH prahasyAdhirathirvikShipandhanuruttamam |
mumocha nishitAnbANAnpIDayansumahAbalaH || 19||

tAnpratyavidhyadrAdheyaH pa~nchabhiH pa~nchabhiH sharaiH || 19||

sAtyakestu dhanushChittvA dhvajaM cha puruSharShabhaH |
athainaM navabhirbANairAjaghAna stanAntare || 20||

bhImasenastu taM kruddho vivyAdha tri.nshatA sharaiH |
sArathiM cha tribhirbANairAjaghAna parantapaH || 21||

virathAndraupadeyA.nshcha chakAra puruSharShabhaH |
akShNornimeShamAtreNa tadadbhutamivAbhavat || 22||

vimukhIkRRitya tAnsarvA~nsharaiH saMnataparvabhiH |
pA~nchAlAnahanachChUrashchedInAM cha mahArathAn || 23||

te vadhyamAnAH samare chedimatsyA vishAM pate |
karNamekamabhidrutya sharasa~NghaiH samArdayan || 24||

tA~njaghAna shitairbANaiH sUtaputro mahArathaH || 24||

etadatyadbhutaM karNe dRRiShTavAnasmi bhArata |
yadekaH samare shUrAnsUtaputraH pratApavAn || 25||

yatamAnAnparaM shaktyAyodhayattA.nshcha dhanvinaH |
pANDaveyAnmahArAja sharairvAritavAnraNe || 26||

tatra bhArata karNasya lAghavena mahAtmanaH |
tutuShurdevatAH sarvAH siddhAshcha paramarShayaH || 27||

apUjayanmaheShvAsA dhArtarAShTrA narottamam |
karNaM rathavarashreShThaM shreShThaM sarvadhanuShmatAm || 28||

tataH karNo mahArAja dadAha ripuvAhinIm |
kakShamiddho yathA vahnirnidAghe jvalito mahAn || 29||

te vadhyamAnAH karNena pANDaveyAstatastataH |
prAdravanta raNe bhItAH karNaM dRRiShTvA mahAbalam || 30||

tatrAkrando mahAnAsItpA~nchAlAnAM mahAraNe |
vadhyatAM sAyakaistIkShNaiH karNachApavarachyutaiH || 31||

tena shabdena vitrastA pANDavAnAM mahAchamUH |
karNamekaM raNe yodhaM menire tatra shAtravAH || 32||

tatrAdbhutaM paraM chakre rAdheyaH shatrukarshanaH |
yadekaM pANDavAH sarve na shekurabhivIkShitum || 33||

yathaughaH parvatashreShThamAsAdyAbhipradIryate |
tathA tatpANDavaM sainyaM karNamAsAdya dIryate || 34||

karNo.api samare rAjanvidhUmo.agniriva jvalan |
daha.nstasthau mahAbAhuH pANDavAnAM mahAchamUm || 35||

shirA.nsi cha mahArAja karNA.nshcha~nchalakuNDalAn |
bAhU.nshcha vIro vIrANAM chichCheda laghu cheShubhiH || 36||

hastidantAntsarUnkhaDgAndhvajA~nshaktIrhayAngajAn |
rathA.nshcha vividhAnrAjanpatAkA vyajanAni cha || 37||

akSheShAyugayoktrANi chakrANi vividhAni cha |
chichCheda shatadhA karNo yodhavratamanuShThitaH || 38||

tatra bhArata karNena nihatairgajavAjibhiH |
agamyarUpA pRRithivI mA.nsashoNitakardamA || 39||

viShamaM cha samaM chaiva hatairashvapadAtibhiH |
rathaishcha ku~njaraishchaiva na prAj~nAyata ki~nchana || 40||

nApi sve na pare yodhAH prAj~nAyanta parasparam |
ghore sharAndhakAre tu karNAstre cha vijRRimbhite || 41||

rAdheyachApanirmuktaiH sharaiH kA~nchanabhUShitaiH |
sa~nChAditA mahArAja yatamAnA mahArathAH || 42||

te pANDaveyAH samare karNena sma punaH punaH |
abhajyanta mahArAja yatamAnA mahArathAH || 43||

mRRigasa~NghAnyathA kruddhaH siMho drAvayate vane |
karNastu samare yodhA.nstatra tatra mahAyashAH || 44||

kAlayAmAsa tatsainyaM yathA pashugaNAnvRRikaH || 44||

dRRiShTvA tu pANDavIM senAM dhArtarAShTrAH parA~NmukhIm |
abhijagmurmaheShvAsA ruvanto bhairavAnravAn || 45||

duryodhano hi rAjendra mudA paramayA yutaH |
vAdayAmAsa saMhRRiShTo nAnAvAdyAni sarvashaH || 46||

pA~nchAlApi maheShvAsA bhagnA bhagnA narottamAH |
nyavartanta yathA shUrA mRRityuM kRRitvA nivartanam || 47||

tAnnivRRittAnraNe shUrAnrAdheyaH shatrutApanaH |
anekasho mahArAja babha~nja puruSharShabhaH || 48||

tatra bhArata karNena pA~nchAlA vi.nshatI rathAH |
nihatAH sAdayaH krodhAchchedayashcha paraHshatAH || 49||

kRRitvA shUnyAnrathopasthAnvAjipRRiShThA.nshcha bhArata |
nirmanuShyAngajaskandhAnpAdAtA.nshchaiva vidrutAn || 50||

Aditya iva madhyAhne durnirIkShyaH parantapaH |
kAlAntakavapuH krUraH sUtaputrashchachAra ha || 51||

evametAnmahArAja naravAjirathadvipAn |
hatvA tasthau maheShvAsaH karNo.arigaNasUdanaH || 52||

yathA bhUtagaNAnhatvA kAlastiShThenmahAbalaH |
tathA sa somakAnhatvA tasthAveko mahArathaH || 53||

tatrAdbhutamapashyAma pA~nchAlAnAM parAkramam |
vadhyamAnApi karNena nAjahU raNamUrdhani || 54||

rAjA duHshAsanashchaiva kRRipaH shAradvatastathA |
ashvatthAmA kRRitavarmA shakunishchApi saubalaH || 55||

nyahananpANDavIM senAM shatasho.atha sahasrashaH || 55||

karNaputrau cha rAjendra bhrAtarau satyavikramau |
anAshayetAM balinaH pA~nchAlAnvai tatastataH || 56||

tatra yuddhaM tadA hyAsItkrUraM vishasanaM mahat || 56||

tathaiva pANDavAH shUrA dhRRiShTadyumnashikhaNDinau |
draupadeyAshcha sa~NkruddhA abhyaghna.nstAvakaM balam || 57||

evameSha kShayo vRRittaH pANDavAnAM tatastataH |
tAvakAnAmapi raNe bhImaM prApya mahAbalam || 58||

\hrule

\medskip
                  57
\medskip

sa~njaya uvAcha||

arjunastu mahArAja kRRitvA sainyaM pRRithagvidham |
sUtaputraM susa.nrabdhaM dRRiShTvA chaiva mahAraNe || 1||

shoNitodAM mahIM kRRitvA mA.nsamajjAsthivAhinIm |
vAsudevamidaM vAkyamabravItpuruSharShabha || 2||

eSha ketU raNe kRRiShNa sUtaputrasya dRRishyate |
bhImasenAdayashchaite yodhayanti mahArathAn || 3||

ete dravanti pA~nchAlAH karNAttrastA janArdana || 3||

eSha duryodhano rAjA shvetachChatreNa bhAsvatA |
karNena bhagnAnpA~nchAlAndrAvayanbahu shobhate || 4||

kRRipashcha kRRitavarmA cha drauNishchaiva mahAbalaH |
ete rakShanti rAjAnaM sUtaputreNa rakShitAH || 5||

avadhyamAnAste.asmAbhirghAtayiShyanti somakAn || 5||

eSha shalyo rathopasthe rashmisa~nchArakovidaH |
sUtaputrarathaM kRRiShNa vAhayanbahu shobhate || 6||

tatra me buddhirutpannA vAhayAtra mahAratham |
nAhatvA samare karNaM nivartiShye katha~nchana || 7||

rAdheyo.apyanyathA pArthAnsRRi~njayA.nshcha mahArathAn |
niHsheShAnsamare kuryAtpashyatornau janArdana || 8||

tataH prAyAdrathenAshu keshavastava vAhinIm |
karNaM prati maheShvAsaM dvairathe savyasAchinA || 9||

prayAtashcha mahAbAhuH pANDavAnuj~nayA hariH |
AshvAsayanrathenaiva pANDusainyAni sarvashaH || 10||

rathaghoShaH sa sa~NgrAme pANDaveyasya sambabhau |
vAsavAshanitulyasya mahaughasyeva mAriSha || 11||

mahatA rathaghoSheNa pANDavaH satyavikramaH |
abhyayAdaprameyAtmA vijayastava vAhinIm || 12||

tamAyAntaM samIkShyaiva shvetAshvaM kRRiShNasArathim |
madrarAjo.abravItkarNaM ketuM dRRiShTvA mahAtmanaH || 13||

ayaM sa ratha AyAti shvetAshvaH kRRiShNasArathiH |
nighnannamitrAnsamare yaM karNa paripRRichChasi || 14||

eSha tiShThati kaunteyaH sa.nspRRishangANDivaM dhanuH |
taM haniShyasi chedadya tannaH shreyo bhaviShyati || 15||

eShA vidIryate senA dhArtarAShTrI samantataH |
arjunasya bhayAttUrNaM nighnataH shAtravAnbahUn || 16||

varjayansarvasainyAni tvarate hi dhana~njayaH |
tvadarthamiti manye.ahaM yathAsyodIryate vapuH || 17||

na hyavasthApyate pArtho yuyutsuH kenachitsaha |
tvAmRRite krodhadIpto hi pIDyamAne vRRikodare || 18||

virathaM dharmarAjaM cha dRRiShTvA sudRRiDhavikShatam |
shikhaNDinaM sAtyakiM cha dhRRiShTadyumnaM cha pArShatam || 19||

draupadeyAnyudhAmanyumuttamaujasameva cha |
nakulaM sahadevaM cha bhrAtarau dvau samIkShya cha || 20||

sahasaikarathaH pArthastvAmabhyeti parantapa |
krodharaktekShaNaH kruddho jighA.nsuH sarvadhanvinAm || 21||

tvarito.abhipatatyasmA.nstyaktvA sainyAnyasa.nshayam |
tvaM karNa pratiyAhyenaM nAstyanyo hi dhanurdharaH || 22||

na taM pashyAmi loke.asmi.nstvatto.apyanyaM dhanurdharam |
arjunaM samare kruddhaM yo velAmiva dhArayet || 23||

na chAsya rakShAM pashyAmi pRRiShThato na cha pArshvataH |
eka evAbhiyAti tvAM pashya sAphalyamAtmanaH || 24||

tvaM hi kRRiShNau raNe shaktaH sa.nsAdhayitumAhave |
tavaiSha bhAro rAdheya pratyudyAhi dhana~njayam || 25||

tvaM kRRito hyeva bhIShmeNa droNadrauNikRRipairapi |
savyasAchipratirathastaM nivartaya pANDavam || 26||

lelihAnaM yathA sarpaM garjantamRRiShabhaM yathA |
layasthitaM yathA vyAghraM jahi karNa dhana~njayam || 27||

ete dravanti samare dhArtarAShTrA mahArathAH |
arjunasya bhayAttUrNaM nirapekShA janAdhipAH || 28||

dravatAmatha teShAM tu yudhi nAnyo.asti mAnavaH |
bhayahA yo bhavedvIra tvAmRRite sUtanandana || 29||

ete tvAM kuravaH sarve dvIpamAsAdya sa.nyuge |
viShThitAH puruShavyAghra tvattaH sharaNakA~NkShiNaH || 30||

vaidehAmbaShThakAmbojAstathA nagnajitastvayA |
gAndhArAshcha yayA dhRRityA jitAH sa~Nkhye sudurjayAH || 31||

tAM dhRRitiM kuru rAdheya tataH pratyehi pANDavam |
vAsudevaM cha vArShNeyaM prIyamANaM kirITinA || 32||

karNa uvAcha||

prakRRitistho hi me shalya idAnIM saMmatastathA |
pratibhAsi mahAbAho vibhIshchaiva dhana~njayAt || 33||

pashya bAhvorbalaM me.adya shikShitasya cha pashya me |
eko.adya nihaniShyAmi pANDavAnAM mahAchamUm || 34||

kRRiShNau cha puruShavyAghrau tachcha satyaM bravImi te |
nAhatvA yudhi tau vIrAvapayAsye katha~nchana || 35||

svapsye vA nihatastAbhyAmasatyo hi raNe jayaH |
kRRitArtho vA bhaviShyAmi hatvA tAvatha vA hataH || 36||

naitAdRRisho jAtu babhUva loke  rathottamo yAvadanushrutaM naH |
tamIdRRishaM pratiyotsyAmi pArthaM  mahAhave pashya cha pauruShaM me || 37||

rathe charatyeSha rathapravIraH  shIghrairhayaiH kauravarAjaputraH |
sa vAdya mAM neShyati kRRichChrameta tkarNasyAntAdetadantAH stha sarve || 38||

asvedinau rAjaputrasya hastA vavepinau jAtakiNau bRRihantau |
dRRiDhAyudhaH kRRitimAnkShiprahasto  na pANDaveyena samo.asti yodhaH || 39||

gRRihNAtyanekAnapi ka~NkapatrA nekaM yathA tAnkShitipAnpramathya |
te kroshamAtraM nipatantyamoghAH  kastena yodho.asti samaH pRRithivyAm || 40||

atoShayatpANDaveyo hutAshaM  kRRiShNadvitIyo.atirathastarasvI |
lebhe chakraM yatra kRRiShNo mahAtmA  dhanurgANDIvaM pANDavaH savyasAchI || 41||

shvetAshvayuktaM cha sughoShamagryaM  rathaM mahAbAhuradInasattvaH |
maheShudhI chAkShayau divyarUpau  shastrANi divyAni cha havyavAhAt || 42||

tathendraloke nijaghAna daityA nasa~NkhyeyAnkAlakeyA.nshcha sarvAn |
lebhe sha~NkhaM devadattaM sma tatra  ko nAma tenAbhyadhikaH pRRithivyAm || 43||

mahAdevaM toShayAmAsa chaiva  sAkShAtsuyuddhena mahAnubhAvaH |
lebhe tataH pAshupataM sughoraM  trailokyasaMhArakaraM mahAstram || 44||

pRRithakpRRithaglokapAlAH sametA  dadurhyastrANyaprameyANi yasya |
yaistA~njaghAnAshu raNe nRRisiMhA nsa kAlakha~njAnasurAnsametAn || 45||

tathA virATasya pure sametA nsarvAnasmAnekarathena jitvA |
jahAra tadgodhanamAjimadhye  vastrANi chAdatta mahArathebhyaH || 46||

tamIdRRishaM vIryaguNopapannaM  kRRiShNadvitIyaM varaye raNAya |
anantavIryeNa cha keshavena  nArAyaNenApratimena guptam || 47||

varShAyutairyasya guNA na shakyA  vaktuM sametairapi sarvalokaiH |
mahAtmanaH sha~NkhachakrAsipANe rviShNorjiShNorvasudevAtmajasya || 48||

bhayaM me vai jAyate sAdhvasaM cha  dRRiShTvA kRRiShNAvekarathe sametau || 48||

ubhau hi shUrau kRRitinau dRRiDhAstrau  mahArathau saMhananopapannau |
etAdRRishau phalgunavAsudevau  ko.anyaH pratIyAnmadRRite nu shalya || 49||

etAvahaM yudhi vA pAtayiShye  mAM vA kRRiShNau nihaniShyato.adya |
iti bruva~nshalyamamitrahantA  karNo raNe megha ivonnanAda || 50||

abhyetya putreNa tavAbhinanditaH  sametya chovAcha kurupravIrAn |
kRRipaM cha bhojaM cha mahAbhujAvubhau  tathaiva gAndhAranRRipaM sahAnujam || 51||

guroH sutaM chAvarajaM tathAtmanaH  padAtino.atha dvipasAdino.anyAn || 51||

nirundhatAbhidravatAchyutArjunau  shrameNa sa.nyojayatAshu sarvataH |
yathA bhavadbhirbhRRishavikShatAvubhau  sukhena hanyAmahamadya bhUmipAH || 52||

tatheti choktvA tvaritAH sma te.arjunaM  jighA.nsavo vIratamAH samabhyayuH |
nadInadAnbhUrijalo mahArNavo  yathA tathA tAnsamare.arjuno.agrasat || 53||

na sa.ndadhAno na tathA sharottamA npramu~nchamAno ripubhiH pradRRishyate |
dhana~njayastasya sharaishcha dAritA  hatAshcha peturnaravAjiku~njarAH || 54||

sharArchiShaM gANDivachArumaNDalaM  yugAntasUryapratimAnatejasam |
na kauravAH shekurudIkShituM jayaM  yathA raviM vyAdhitachakShuSho janAH || 55||

tamabhyadhAvadvisRRija~nsharAnkRRipa stathaiva bhojastava chAtmajaH svayam |
jighA.nsubhistAnkushalaiH sharottamA nmahAhave sa~njavitAnprayatnataH || 56||

sharaiH prachichCheda cha pANDavastvara nparAbhinadvakShasi cha tribhistribhiH || 56||

sa gANDivAbhyAyatapUrNamaNDala stapanripUnarjunabhAskaro babhau |
sharograrashmiH shuchishukramadhyago  yathaiva sUryaH pariveShagastathA || 57||

athAgryabANairdashabhirdhana~njayaM  parAbhinaddroNasuto.achyutaM tribhiH |
chaturbhirashvA.nshchaturaH kapiM tathA  sharaiH sa nArAchavarairavAkirat || 58||

tathA tu tattatsphuradAttakArmukaM  tribhiH sharairyantRRishiraH kShureNa |
hayA.nshchaturbhishchaturastribhirdhvajaM  dhana~njayo drauNirathAnnyapAtayat || 59||

sa roShapUrNo.ashanivajrahATakai rala~NkRRitaM takShakabhogavarchasam |
subandhanaM kArmukamanyadAdade  yathA mahAhipravaraM girestathA || 60||

svamAyudhaM chopavikIrya bhUtale  dhanushcha kRRitvA saguNaM guNAdhikaH |
samAnayAnAvajitau narottamau  sharottamairdrauNiravidhyadantikAt || 61||

kRRipashcha bhojashcha tathAtmajashcha te  tamonudaM vAridharA ivApatan |
kRRipasya pArthaH sasharaM sharAsanaM  hayAndhvajaM sArathimeva patribhiH || 62||

sharaiH prachichCheda tavAtmajasya  dhvajaM dhanushcha prachakarta nardataH |
jaghAna chAshvAnkRRitavarmaNaH shubhA ndhvajaM cha chichCheda tataH pratApavAn || 63||

savAjisUteShvasanAnsaketanA ~njaghAna nAgAshvarathA.nstvara.nshcha saH |
tataH prakIrNaM sumahadbalaM tava  pradAritaM seturivAmbhasA yathA || 64||

tato.arjunasyAshu rathena keshava shchakAra shatrUnapasavyamAturAn || 64||

tataH prayAntaM tvaritaM dhana~njayaM  shatakratuM vRRitranijaghnuShaM yathA |
samanvadhAvanpunaruchChritairdhvajai  rathaiH suyuktairapare yuyutsavaH || 65||

athAbhisRRitya prativArya tAnarI ndhana~njayasyAbhi rathaM mahArathAH |
shikhaNDishaineyayamAH shitaiH sharai rvidArayanto vyanadansubhairavam || 66||

tato.abhijaghnuH kupitAH parasparaM  sharaistadA~njogatibhiH sutejanaiH |
kurupravIrAH saha sRRi~njayairyathA surAH purA devavarairayodhayan || 67||

jayepsavaH svargamanAya chotsukAH  patanti nAgAshvarathAH parantapa |
jagarjuruchchairbalavachcha vivyadhuH  sharaiH sumuktairitaretaraM pRRithak || 68||

sharAndhakAre tu mahAtmabhiH kRRite  mahAmRRidhe yodhavaraiH parasparam |
babhurdashAshA na divaM cha pArthiva  prabhA cha sUryasya tamovRRitAbhavat || 69||

\hrule

\medskip
                  58
\medskip

sa~njaya uvAcha||

rAjankurUNAM pravarairbalairbhImamabhidrutam |
majjantamiva kaunteyamujjihIrShurdhana~njayaH || 1||

vimRRidya sUtaputrasya senAM bhArata sAyakaiH |
prAhiNonmRRityulokAya paravIrAndhana~njayaH || 2||

tato.asyAmbaramAvRRitya sharajAlAni bhAgashaH |
adRRishyanta tathAnye cha nighnantastava vAhinIm || 3||

sa pakShisa~NghAcharitamAkAshaM pUraya~nsharaiH |
dhana~njayo mahArAja kurUNAmantako.abhavat || 4||

tato bhallaiH kShurapraishcha nArAchairnirmalairapi |
gAtrANi prAkShiNotpArthaH shirA.nsi cha chakarta ha || 5||

ChinnagAtrairvikavachairvishiraskaiH samantataH |
patitaishcha patadbhishcha yodhairAsItsamAvRRitam || 6||

dhana~njayasharAbhyastaiH syandanAshvanaradvipaiH |
raNabhUmirabhUdrAjanmahAvaitaraNI yathA || 7||

IShAchakrAkShabha~Ngaishcha vyashvaiH sAshvaishcha yudhyatAm |
sasUtairhatasUtaishcha rathaiH stIrNAbhavanmahI || 8||

suvarNavarmasaMnAhairyodhaiH kanakabhUShaNaiH |
AsthitAH kRRitavarmANo bhadrA nityamadA dvipAH || 9||

kruddhAH kruddhairmahAmAtraiH preShitArjunamabhyayuH || 9||

chatuHshatAH sharavarShairhatAH petuH kirITinA |
paryastAnIva shRRi~NgANi sasattvAni mahAgireH || 10||

dhana~njayasharAbhyastaiH stIrNA bhUrvaravAraNaiH |
abhipede.arjunaratho ghanAnbhindannivA.nshumAn || 11||

hatairgajamanuShyAshvairbhagnaishcha bahudhA rathaiH |
vishastrapatrakavachairyuddhashauNDairgatAsubhiH || 12||

apaviddhAyudhairmArgaH stIrNo.abhUtphalgunena vai || 12||

vyasphUrjayachcha gANDIvaM sumahadbhairavasvanam |
ghoro vajraviniShpeShaH stanayitnorivAmbare || 13||

tataH prAdIryata chamUrdhana~njayasharAhatA |
mahAvAtasamAviddhA mahAnauriva sAgare || 14||

nAnArUpAH praharaNAH sharA gANDIvachoditAH |
alAtolkAshaniprakhyAstava sainyaM vinirdahan || 15||

mahAgirau veNuvanaM nishi prajvalitaM yathA |
tathA tava mahatsainyaM prAsphurachCharapIDitam || 16||

sampiShTadagdhavidhvastaM tava sainyaM kirITinA |
hataM pravihataM bANaiH sarvataH pradrutaM dishaH || 17||

mahAvane mRRigagaNA dAvAgnigrasitA yathA |
kuravaH paryavartanta nirdagdhAH savyasAchinA || 18||

utsRRijya hi mahAbAhuM bhImasenaM tadA raNe |
balaM kurUNAmudvignaM sarvamAsItparA~Nmukham || 19||

tataH kuruShu bhagneShu bIbhatsuraparAjitaH |
bhImasenaM samAsAdya muhUrtaM so.abhyavartata || 20||

samAgamya sa bhImena mantrayitvA cha phalgunaH |
vishalyamarujaM chAsmai kathayitvA yudhiShThiram || 21||

bhImasenAbhyanuj~nAtastataH prAyAddhana~njayaH |
nAdayanrathaghoSheNa pRRithivIM dyAM cha bhArata || 22||

tataH parivRRito bhImairdashabhiH shatrupu~NgavaiH |
duHshAsanAdavarajaistava putrairdhana~njayaH || 23||

te tamabhyardayanbANairulkAbhiriva ku~njaram |
AtateShvasanAH krUrA nRRityanta iva bhArata || 24||

apasavyA.nstu tA.nshchakre rathena madhusUdanaH |
tataste prAdrava~nshUrAH parA~Nmukharathe.arjune || 25||

teShAmApatatAM ketUnrathA.nshchApAni sAyakAn |
nArAchairardhachandraishcha kShipraM pArtho nyapAtayat || 26||

athAnyairdashabhirbhallaiH shirA.nsyeShAM nyapAtayat |
roShasa.nraktanetrANi sa.ndaShTauShThAni bhUtale || 27||

tAni vaktrANi vibabhurvyomni tArAgaNA iva || 27||

tA.nstu bhallairmahAvegairdashabhirdasha kauravAn |
rukmA~NgadAnrukmapu~NkhairviddhvA prAyAdamitrahA || 28||

\hrule

\medskip
                  59
\medskip

sa~njaya uvAcha||

taM tu yAntaM mahAvegairashvaiH kapivaradhvajam |
yuddhAyAbhyadravanvIrAH kurUNAM navatI rathAH || 1||

parivavrurnaravyAghrA naravyAghraM raNe.arjunam || 1||

kRRiShNaH shvetAnmahAvegAnashvAnkanakabhUShaNAn |
muktAjAlapratichChannAnpraiShItkarNarathaM prati || 2||

tataH karNarathaM yAntamarInghnantaM dhana~njayam |
bANavarShairabhighnantaH sa.nshaptakarathA yayuH || 3||

tvaramANA.nstu tAnsarvAnsasUteShvasanadhvajAn |
jaghAna navatiM vIrAnarjuno nishitaiH sharaiH || 4||

te.apatanta hatA bANairnAnArUpaiH kirITinA |
savimAnA yathA siddhAH svargAtpuNyakShaye tathA || 5||

tataH sarathanAgAshvAH kuravaH kurusattama |
nirbhayA bharatashreShThamabhyavartanta phalgunam || 6||

tadAyastamamuktAstramudIrNavaravAraNam |
putrANAM te mahatsainyaM samarautsIddhana~njayaH || 7||

shaktyRRiShTitomaraprAsairgadAnistri.nshasAyakaiH |
prAchChAdayanmaheShvAsAH kuravaH kurunandanam || 8||

tAM kurUNAM pravitatAM shastravRRiShTiM samudyatAm |
vyadhamatpANDavo bANaistamaH sUrya ivA.nshubhiH || 9||

tato mlechChAH sthitairmattaistrayodashashatairgajaiH |
pArshvato.abhyahananpArthaM tava putrasya shAsanAt || 10||

karNinAlIkanArAchaistomaraiH prAsashaktibhiH |
kampanairbhiNDipAlaishcha rathasthaM pArthamArdayan || 11||

tAmastravRRiShTiM prahitAM dvipasthairyavanaiH smayan |
chichCheda nishitairbhallairardhachandraishcha phalgunaH || 12||

atha tAndviradAnsarvAnnAnAli~NgairmahAsharaiH |
sapatAkAnsahArohAngirInvajrairivAbhinat || 13||

te hemapu~NkhairiShubhirAchitA hemamAlinaH |
hatAH peturmahAnAgAH sAgnijvAlA ivAdrayaH || 14||

tato gANDIvanirghoSho mahAnAsIdvishAM pate |
stanatAM kUjatAM chaiva manuShyagajavAjinAm || 15||

ku~njarAshcha hatA rAjanprAdrava.nste samantataH |
ashvAshcha paryadhAvanta hatArohA disho dasha || 16||

rathA hInA mahArAja rathibhirvAjibhistathA |
gandharvanagarAkArA dRRishyante sma sahasrashaH || 17||

ashvArohA mahArAja dhAvamAnAstatastataH |
tatra tatraiva dRRishyante patitAH pArthasAyakaiH || 18||

tasminkShaNe pANDavasya bAhvorbalamadRRishyata |
yatsAdino vAraNA.nshcha rathA.nshchaiko.ajayadyudhi || 19||

tatastrya~NgeNa mahatA balena bharatarShabha |
dRRiShTvA parivRRitaM rAjanbhImasenaH kirITinam || 20||

hatAvasheShAnutsRRijya tvadIyAnkatichidrathAn |
javenAbhyadravadrAjandhana~njayarathaM prati || 21||

tatastatprAdravatsainyaM hatabhUyiShThamAturam |
dRRiShTvA yadarjunaM bhImo jagAma bhrAtaraM prati || 22||

hatAvashiShTA.nsturagAnarjunena mahAjavAn |
bhImo vyadhamadabhrAnto gadApANirmahAhave || 23||

kAlarAtrimivAtyugrAM naranAgAshvabhojanAm |
prAkArATTapuradvAradAraNImatidAruNAm || 24||

tato gadAM nRRinAgAshveShvAshu bhImo vyavAsRRijat |
sA jaghAna bahUnashvAnashvArohA.nshcha mAriSha || 25||

kA.nsyAyasatanutrA.nstAnnarAnashvA.nshcha pANDavaH |
pothayAmAsa gadayA sashabdaM te.apatanhatAH || 26||

hatvA tu tadgajAnIkaM bhImaseno mahAbalaH |
punaH svarathamAsthAya pRRiShThato.arjunamanvagAt || 27||

hataM parA~NmukhaprAyaM nirutsAhaM paraM balam |
vyAlambata mahArAja prAyashaH shastraveShTitam || 28||

vilambamAnaM tatsainyamapragalbhamavasthitam |
dRRiShTvA prAchChAdayadbANairarjunaH prANatApanaiH || 29||

tataH kurUNAmabhavadArtanAdo mahAmRRidhe |
rathAshvanAgAsuharairvadhyatAmarjuneShubhiH || 30||

hAhAkRRitaM bhRRishaM tasthau lIyamAnaM parasparam |
alAtachakravatsainyaM tadAbhramata tAvakam || 31||

AdIptaM tava tatsainyaM sharaishChinnatanuchChadam |
AsItsvashoNitaklinnaM phullAshokavanaM yathA || 32||

taddRRiShTvA kuravastatra vikrAntaM savyasAchinaH |
nirAshAH samapadyanta sarve karNasya jIvite || 33||

aviShahyaM tu pArthasya sharasampAtamAhave |
matvA nyavartankuravo jitA gANDIvadhanvanA || 34||

te hitvA samare pArthaM vadhyamAnAshcha sAyakaiH |
pradudruvurdisho bhItAshchukrushushchApi sUtajam || 35||

abhyadravata tAnpArthaH kira~nsharashatAnbahUn |
harShayanpANDavAnyodhAnbhImasenapurogamAn || 36||

putrAstu te mahArAja jagmuH karNarathaM prati |
agAdhe majjatAM teShAM dvIpaH karNo.abhavattadA || 37||

kuravo hi mahArAja nirviShAH pannagA iva |
karNamevopalIyanta bhayAdgANDIvadhanvanaH || 38||

yathA sarvANi bhUtAni mRRityorbhItAni bhArata |
dharmamevopalIyante karmavanti hi yAni cha || 39||

tathA karNaM maheShvAsaM putrAstava narAdhipa |
upAlIyanta santrAsAtpANDavasya mahAtmanaH || 40||

tA~nshoNitapariklinnAnviShamasthA~nsharAturAn |
mA bhaiShTetyabravItkarNo hyabhito mAmiteti cha || 41||

sambhagnaM hi balaM dRRiShTvA balAtpArthena tAvakam |
dhanurvisphArayankarNastasthau shatrujighA.nsayA || 42||

pA~nchAlAnpunarAdhAvatpashyataH savyasAchinaH || 42||

tataH kShaNena kShitipAH kShatajapratimekShaNAH |
karNaM vavarShurbANaughairyathA meghA mahIdharam || 43||

tataH sharasahasrANi karNamuktAni mAriSha |
vyayojayanta pA~nchAlAnprANaiH prANabhRRitAM vara || 44||

tato raNo mahAnAsItpA~nchAlAnAM vishAM pate |
vadhyatAM sUtaputreNa mitrArthe.amitraghAtinAm || 45||

\hrule

\medskip
              duHshAsanavadhaH
                  60
\medskip

sa~njaya uvAcha||

tataH karNaH kuruShu pradruteShu  varUthinA shvetahayena rAjan |
pA~nchAlaputrAnvyadhamatsUtaputro  maheShubhirvAta ivAbhrasa~NghAn || 1||

sUtaM rathAda~njalikena pAtya  jaghAna chAshvA~njanamejayasya |
shatAnIkaM sutasomaM cha bhallai ravAkiraddhanuShI chApyakRRintat || 2||

dhRRiShTadyumnaM nirbibhedAtha ShaDbhi rjaghAna chAshvaM dakShiNaM tasya sa~Nkhye |
hatvA chAshvAnsAtyakeH sUtaputraH  kaikeyaputraM nyavadhIdvishokam || 3||

tamabhyadhAvannihate kumAre  kaikeyasenApatirugradhanvA |
sharairvibhinnaM bhRRishamugravegaiH  karNAtmajaM so.abhyahanatsuSheNam || 4||

tasyArdhachandraistribhiruchchakarta  prasahya bAhU cha shirashcha karNaH |
sa syandanAdgAmapatadgatAsuH  parashvadhaiH shAla ivAvarugNaH || 5||

hatAshvama~njogatibhiH suSheNaH  shinipravIraM nishitaiH pRRiShatkaiH |
prachChAdya nRRityanniva sautiputraH  shaineyabANAbhihataH papAta || 6||

putre hate krodhaparItachetAH  karNaH shinInAmRRiShabhaM jighA.nsuH |
hato.asi shaineya iti bruvansa  vyavAsRRijadbANamamitrasAham || 7||

sa tasya chichCheda sharaM shikhaNDI  tribhistribhishcha pratutoda karNam |
shikhaNDinaH kArmukaM sa dhvajaM cha  chChittvA sharAbhyAmahanatsujAtam || 8||

shikhaNDinaM ShaDbhiravidhyadugro  dAnto dhArShTadyumnashirashchakarta |
athAbhinatsutasomaM shareNa  sa sa.nshitenAdhirathirmahAtmA || 9||

athAkrande tumule vartamAne  dhArShTadyumne nihate tatra kRRiShNaH |
apA~nchAlyaM kriyate yAhi pArtha  karNaM jahItyabravIdrAjasiMha || 10||

tataH prahasyAshu narapravIro  rathaM rathenAdhiratherjagAma |
bhaye teShAM trANamichChansubAhu rabhyAhatAnAM rathayUthapena || 11||

visphArya gANDIvamathograghoShaM  jyayA samAhatya tale bhRRishaM cha |
bANAndhakAraM sahasaiva kRRitvA  jaghAna nAgAshvarathAnnarA.nshcha || 12||

taM bhImaseno.anu yayau rathena  pRRiShThe rakShanpANDavamekavIram |
tau rAjaputrau tvaritau rathAbhyAM  karNAya yAtAvaribhirvimuktau || 13||

atrAntare sumahatsUtaputra shchakre yuddhaM somakAnsampramRRidnan |
rathAshvamAta~NgagaNA~njaghAna  prachChAdayAmAsa dishaH sharaishcha || 14||

tamuttamaujA janamejayashcha  kruddhau yudhAmanyushikhaNDinau cha |
karNaM vineduH sahitAH pRRiShatkaiH  saMmardamAnAH saha pArShatena || 15||

te pa~ncha pA~nchAlarathAH surUpai rvaikartanaM karNamabhidravantaH |
tasmAdrathAchchyAvayituM na sheku rdhairyAtkRRitAtmAnamivendriyANi || 16||

teShAM dhanUMShi dhvajavAjisUtAM stUNaM patAkAshcha nikRRitya bANaiH |
tAnpa~nchabhiH sa tvahanatpRRiShatkaiH  karNastataH siMha ivonnanAda || 17||

tasyAsyatastAnabhinighnatashcha  jyAbANahastasya dhanuHsvanena |
sAdridrumA syAtpRRithivI vishIrNA  ityeva matvA janatA vyaShIdat || 18||

sa shakrachApapratimena dhanvanA  bhRRishAtatenAdhirathiH sharAnsRRijan |
babhau raNe dIptamarIchimaNDalo  yathA.nshumAlI pariveShavA.nstathA || 19||

shikhaNDinaM dvAdashabhiH parAbhina chChitaiH sharaiH ShaDbhirathottamaujasam |
tribhiryudhAmanyumavidhyadAshugai stribhistribhiH somakapArShatAtmajau || 20||

parAjitAH pa~ncha mahArathAstu te  mahAhave sUtasutena mAriSha |
nirudyamAstasthuramitramardanA  yathendriyArthAtmavatA parAjitAH || 21||

nimajjatastAnatha karNasAgare  vipannanAvo vaNijo yathArNave |
uddadhrire naubhirivArNavAdrathaiH  sukalpitairdraupadijAH svamAtulAn || 22||

tataH shinInAmRRiShabhaH shitaiH sharai rnikRRitya karNaprahitAniShUnbahUn |
vidArya karNaM nishitairayasmayai stavAtmajaM jyeShThamavidhyadaShTabhiH || 23||

kRRipo.atha bhojashcha tavAtmajastathA  svayaM cha karNo nishitairatADayat |
sa taishchaturbhiryuyudhe yadUttamo  digIshvarairdaityapatiryathA tathA || 24||

samAnateneShvasanena kUjatA  bhRRishAtatenAmitabANavarShiNA |
babhUva durdharShataraH sa sAtyakiH  sharannabhomadhyagato yathA raviH || 25||

punaH samAsAdya rathAnsuda.nshitAH  shinipravIraM jugupuH parantapAH |
sametya pA~nchAlarathA mahAraNe  marudgaNAH shakramivArinigrahe || 26||

tato.abhavadyuddhamatIva dAruNaM  tavAhitAnAM tava sainikaiH saha |
rathAshvamAta~NgavinAshanaM tathA  yathA surANAmasuraiH purAbhavat || 27||

rathadvipA vAjipadAtayo.api vA  bhramanti nAnAvidhashastraveShTitAH |
paraspareNAbhihatAshcha chaskhalu rvinedurArtA vyasavo.apatanta cha || 28||

tathA gate bhImamabhIstavAtmajaH  sasAra rAjAvarajaH kira~nsharaiH |
tamabhyadhAvattvarito vRRikodaro  mahAruruM siMha ivAbhipetivAn || 29||

tatastayoryuddhamatItamAnuShaM  pradIvyatoH prANadurodare.abhavat |
paraspareNAbhiniviShTaroShayo rudagrayoH shambarashakrayoryathA || 30||

sharaiH sharIrAntakaraiH sutejanai rnijaghnatustAvitaretaraM bhRRisham |
sakRRitprabhinnAviva vAshitAntare  mahAgajau manmathasaktachetasau || 31||

tavAtmajasyAtha vRRikodarastvara ndhanuH kShurAbhyAM dhvajameva chAchChinat |
lalATamapyasya bibheda patriNA  shirashcha kAyAtprajahAra sAratheH || 32||

sa rAjaputro.anyadavApya kArmukaM  vRRikodaraM dvAdashabhiH parAbhinat |
svayaM niyachCha.nsturagAnajihmagaiH  sharaishcha bhImaM punarabhyavIvRRiShat || 33||

\hrule

\medskip
                  61
\medskip

sa~njaya uvAcha||

tatrAkarodduShkaraM rAjaputro  duHshAsanastumule yudhyamAnaH |
chichCheda bhImasya dhanuH kShureNa  ShaDbhiH sharaiH sArathimapyavidhyat || 1||

tato.abhinadbahubhiH kShiprameva  vareShubhirbhImasenaM mahAtmA |
sa vikSharannAga iva prabhinno  gadAmasmai tumule prAhiNodvai || 2||

tayAharaddasha dhanvantarANi  duHshAsanaM bhImasenaH prasahya |
tayA hataH patito vepamAno  duHshAsano gadayA vegavatyA || 3||

hayAH sasUtAshcha hatA narendra  chUrNIkRRitashchAsya rathaH patantyA |
vidhvastavarmAbharaNAmbarasra gvicheShTamAno bhRRishavedanArtaH || 4||

tataH smRRitvA bhImasenastarasvI  sApatnakaM yatprayuktaM sutaiste |
rathAdavaplutya gataH sa bhUmau  yatnena tasminpraNidhAya chakShuH || 5||

asiM samuddhRRitya shitaM sudhAraM  kaNThe samAkramya cha vepamAnam |
utkRRitya vakShaH patitasya bhUmA vathApibachChoNitamasya koShNam || 6||

AsvAdya chAsvAdya cha vIkShamANaH  kruddho.ativelaM prajagAda vAkyam || 6||

stanyasya mAturmadhusarpiSho vA  mAdhvIkapAnasya cha satkRRitasya |
divyasya vA toyarasasya pAnA tpayodadhibhyAM mathitAchcha mukhyAt || 7||

sarvebhya evAbhyadhiko raso.ayaM  mato mamAdyAhitalohitasya || 7||

evaM bruvANaM punarAdravanta mAsvAdya valgantamatiprahRRiShTam |
ye bhImasenaM dadRRishustadAnIM  bhayena te.api vyathitA nipetuH || 8||

ye chApi tatrApatitA manuShyA steShAM karebhyaH patitaM cha shastram |
bhayAchcha sa~nchukrushuruchchakaiste  nimIlitAkShA dadRRishushcha tanna || 9||

ye tatra bhImaM dadRRishuH samantA ddauHshAsanaM tadrudhiraM pibantam |
sarve palAyanta bhayAbhipannA  nAyaM manuShya iti bhAShamANAH || 10||

shRRiNvatAM lokavIrANAmidaM vachanamabravIt |
eSha te rudhiraM kaNThAtpibAmi puruShAdhama || 11||

brUhIdAnIM susa.nrabdhaH punargauriti gauriti || 11||

pramANakoTyAM shayanaM kAlakUTasya bhojanam |
dashanaM chAhibhiH kaShTaM dAhaM cha jatuveshmani || 12||

dyUtena rAjyaharaNamaraNye vasatishcha yA |
iShvastrANi cha sa~NgrAmeShvasukhAni cha veshmani || 13||

duHkhAnyetAni jAnImo na sukhAni kadAchana |
dhRRitarAShTrasya daurAtmyAtsaputrasya sadA vayam || 14||

ityuktvA vachanaM rAja~njayaM prApya vRRikodaraH |
punarAha mahArAja smaya.nstau keshavArjunau || 15||

duHshAsane yadraNe sa.nshrutaM me  tadvai sarvaM kRRitamadyeha vIrau |
adyaiva dAsyAmyaparaM dvitIyaM  duryodhanaM yaj~napashuM vishasya || 16||

shiro mRRiditvA cha padA durAtmanaH  shAntiM lapsye kauravANAM samakSham || 16||

etAvaduktvA vachanaM prahRRiShTo  nanAda chochchai rudhirArdragAtraH |
nanarta chaivAtibalo mahAtmA  vRRitraM nihatyeva sahasranetraH || 17||

\hrule

\medskip
                  62
\medskip

sa~njaya uvAcha||

duHshAsane tu nihate putrAstava mahArathAH |
mahAkrodhaviShA vIrAH samareShvapalAyinaH || 1||

dasha rAjanmahAvIryo bhImaM prAchChAdaya~nsharaiH || 1||

kavachI niSha~NgI pAshI daNDadhAro dhanurdharaH |
alolupaH shalaH sandho vAtavegasuvarchasau || 2||

ete sametya sahitA bhrAtRRivyasanakarshitAH |
bhImasenaM mahAbAhuM mArgaNaiH samavArayan || 3||

sa vAryamANo vishikhaiH samantAttairmahArathaiH |
bhImaH krodhAbhiraktAkShaH kruddhaH kAla ivAbabhau || 4||

tA.nstu bhallairmahAvegairdashabhirdashabhiH shitaiH |
rukmA~Ngado rukmapu~NkhaiH pArtho ninye yamakShayam || 5||

hateShu teShu vIreShu pradudrAva balaM tava |
pashyataH sUtaputrasya pANDavasya bhayArditam || 6||

tataH karNo mahArAja pravivesha mahAraNam |
dRRiShTvA bhImasya vikrAntamantakasya prajAsviva || 7||

tasya tvAkArabhAvaj~naH shalyaH samitishobhanaH |
uvAcha vachanaM karNaM prAptakAlamari.ndama || 8||

mA vyathAM kuru rAdheya naitattvayyupapadyate || 8||

ete dravanti rAjAno bhImasenabhayArditAH |
duryodhanashcha saMmUDho bhrAtRRivyasanaduHkhitaH || 9||

duHshAsanasya rudhire pIyamAne mahAtmanA |
vyApannachetasashchaiva shokopahatamanyavaH || 10||

duryodhanamupAsante parivArya samantataH |
kRRipaprabhRRitayaH karNa hatasheShAshcha sodarAH || 11||

pANDavA labdhalakShAshcha dhana~njayapurogamAH |
tvAmevAbhimukhAH shUrA yuddhAya samupAsthitAH || 12||

sa tvaM puruShashArdUla pauruShe mahati sthitaH |
kShatradharmaM puraskRRitya pratyudyAhi dhana~njayam || 13||

bhAro hi dhArtarAShTreNa tvayi sarvaH samarpitaH |
tamudvaha mahAbAho yathAshakti yathAbalam || 14||

jaye syAdvipulA kIrtirdhruvaH svargaH parAjaye || 14||

vRRiShasenashcha rAdheya sa~Nkruddhastanayastava |
tvayi mohasamApanne pANDavAnabhidhAvati || 15||

etachChrutvA tu vachanaM shalyasyAmitatejasaH |
hRRidi mAnuShyakaM bhAvaM chakre yuddhAya susthiram || 16||

tataH kruddho vRRiShaseno.abhyadhAva dAtasthivA.nsaM svarathaM hatArim |
vRRikodaraM kAlamivAttadaNDaM  gadAhastaM pothamAnaM tvadIyAn || 17||

tamabhyadhAvannakulaH pravIro  roShAdamitraM pratudanpRRiShatkaiH |
karNasya putraM samare prahRRiShTaM  jiShNurjighA.nsurmaghaveva jambham || 18||

tato dhvajaM sphATikachitrakambuM  chichCheda vIro nakulaH kShureNa |
karNAtmajasyeShvasanaM cha chitraM  bhallena jAmbUnadapaTTanaddham || 19||

athAnyadAdAya dhanuH sushIghraM  karNAtmajaH pANDavamabhyavidhyat |
divyairmahAstrairnakulaM mahAstro  duHshAsanasyApachitiM yiyAsuH || 20||

tataH kruddho nakulastaM mahAtmA  sharairmaholkApratimairavidhyat |
divyairastrairabhyavidhyachcha so.api  karNasya putro nakulaM kRRitAstraH || 21||

karNasya putro nakulasya rAja nsarvAnashvAnakShiNoduttamAstraiH |
vanAyujAnsukumArasya shubhrA nala~NkRRitA~njAtarUpeNa shIghrAn || 22||

tato hatAshvAdavaruhya yAnA dAdAya charma ruchiraM chAShTachandram |
AkAshasa~NkAshamasiM gRRihItvA  poplUyamAnaH khagavachchachAra || 23||

tato.antarikShe nRRivarAshvanAgAM shchichCheda mArgAnvicharanvichitrAn |
te prApatannasinA gAM vishastA  yathAshvamedhe pashavaH shamitrA || 24||

dvisAhasrA viditA yuddhashauNDA  nAnAdeshyAH subhRRitAH satyasandhAH |
ekena shIghraM nakulena kRRittAH  sArepsunevottamachandanAste || 25||

tamApatantaM nakulaM so.abhipatya  samantataH sAyakairabhyavidhyat |
sa tudyamAno nakulaH pRRiShatkai rvivyAdha vIraM sa chukopa viddhaH || 26||

taM karNaputro vidhamantamekaM  narAshvamAta~NgarathapravekAn |
krIDantamaShTAdashabhiH pRRiShatkai rvivyAdha vIraM sa chukopa viddhaH || 27||

tato.abhyadhAvatsamare jighA.nsuH  karNAtmajaM pANDusuto nRRivIraH |
tasyeShubhirvyadhamatkarNaputro  mahAraNe charma sahasratAram || 28||

tasyAyasaM nishitaM tIkShNadhAra masiM vikoshaM gurubhArasAham |
dviShachCharIrApaharaM sughora mAdhunvataH sarpamivograrUpam || 29||

kShipraM sharaiH ShaDbhiramitrasAha shchakarta khaDgaM nishitaiH sudhAraiH |
punashcha pItairnishitaiH pRRiShatkaiH  stanAntare gADhamathAbhyavidhyat || 30||

sa bhImasenasya rathaM hatAshvo  mAdrIsutaH karNasutAbhitaptaH |
Apupluve siMha ivAchalAgraM  samprekShamANasya dhana~njayasya || 31||

nakulamatha viditvA ChinnabANAsanAsiM  virathamarisharArtaM karNaputrAstrabhagnam |
pavanadhutapatAkA hrAdino valgitAshvA  varapuruShaniyattAste rathAH shIghramIyuH || 32||

drupadasutavariShThAH pa~ncha shaineyaShaShThA  drupadaduhitRRiputrAH pa~ncha chAmitrasAhAH |
dviradarathanarAshvAnsUdayantastvadIyA nbhujagapatinikAshairmArgaNairAttashastrAH || 33||

atha tava rathamukhyAstAnpratIyustvaranto  hRRidikasutakRRipau cha drauNiduryodhanau cha |
shakunishukavRRikAshcha krAthadevAvRRidhau cha  dviradajaladaghoShaiH syandanaiH kArmukaishcha || 34||

tava naravaravaryAstAndashaikaM cha vIrA npravarasharavarAgryaistADayanto.abhyarundhan |
navajaladasavarNairhastibhistAnudIyu rgirishikharanikAshairbhImavegaiH kuNindAH || 35||

sukalpitA haimavatA madotkaTA  raNAbhikAmaiH kRRitibhiH samAsthitAH |
suvarNajAlAvatatA babhurgajA stathA yathA vai jaladAH savidyutaH || 36||

kuNindaputro dashabhirmahAyasaiH  kRRipaM sasUtAshvamapIDayadbhRRisham |
tataH sharadvatsutasAyakairhataH  sahaiva nAgena papAta bhUtale || 37||

kuNindaputrAvarajastu tomarai rdivAkarA.nshupratimairayasmayaiH |
rathaM cha vikShobhya nanAda nardata stato.asya gAndhArapatiH shiro.aharat || 38||

tataH kuNindeShu hateShu teShvatha  prahRRiShTarUpAstava te mahArathAH |
bhRRishaM pradadhmurlavaNAmbusambhavA nparA.nshcha bANAsanapANayo.abhyayuH || 39||

athAbhavadyuddhamatIva dAruNaM  punaH kurUNAM saha pANDusRRi~njayaiH |
sharAsishaktyRRiShTigadAparashvadhai rnarAshvanAgAsuharaM bhRRishAkulam || 40||

rathAshvamAta~NgapadAtibhistataH  parasparaM viprahatApatankShitau |
yathA savidyutstanitA balAhakAH  samAsthitA digbhya ivogramArutaiH || 41||

tataH shatAnIkahatAnmahAgajAM stathA rathAnpattigaNA.nshcha tAvakAn |
jaghAna bhojashcha hayAnathApata nvishastrakRRittAH kRRitavarmaNA dvipAH || 42||

athApare drauNisharAhatA dvipA strayaH sasarvAyudhayodhaketavaH |
nipetururvyAM vyasavaH prapAtitA stathA yathA vajrahatA mahAchalAH || 43||

kuNindarAjAvarajAdanantaraH  stanAntare patrivarairatADayat |
tavAtmajaM tasya tavAtmajaH sharaiH  shitaiH sharIraM bibhide dvipaM cha tam || 44||

sa nAgarAjaH saha rAjasUnunA  papAta raktaM bahu sarvataH kSharan |
shachIshavajraprahato.ambudAgame  yathA jalaM gairikaparvatastathA || 45||

kuNindaputraprahito.aparadvipaH  shukaM sasUtAshvarathaM vyapothayat |
tato.apatatkrAthasharAbhidAritaH  saheshvaro vajrahato yathA giriH || 46||

rathI dvipasthena hato.apatachCharaiH  krAthAdhipaH parvatajena durjayaH |
savAjisUteShvasanastathApata dyathA mahAvAtahato mahAdrumaH || 47||

vRRiko dvipasthaM girirAjavAsinaM  bhRRishaM sharairdvAdashabhiH parAbhinat |
tato vRRikaM sAshvarathaM mahAjavaM  tvara.nshchaturbhishcharaNe vyapothayat || 48||

sa nAgarAjaH saniyantRRiko.apata tparAhato babhrusuteShubhirbhRRisham |
sa chApi devAvRRidhasUnurarditaH  papAta nunnaH sahadevasUnunA || 49||

viShANapotrAparagAtraghAtinA  gajena hantuM shakuneH kuNindajaH |
jagAma vegena bhRRishArdaya.nshcha taM  tato.asya gAndhArapatiH shiro.aharat || 50||

tataH shatAnIkahatA mahAgajA  hayA rathAH pattigaNAshcha tAvakAH |
suparNavAtaprahatA yathA nagA stathA gatA gAmavashA vichUrNitAH || 51||

tato.abhyavidhyadbahubhiH shitaiH sharaiH  kuNindaputro nakulAtmajaM smayan |
tato.asya kAyAnnichakarta nAkuliH  shiraH kShureNAmbujasaMnibhAnanam || 52||

tataH shatAnIkamavidhyadAshugai stribhiH shitaiH karNasuto.arjunaM tribhiH |
tribhishcha bhImaM nakulaM cha saptabhi rjanArdanaM dvAdashabhishcha sAyakaiH || 53||

tadasya karmAtimanuShyakarmaNaH  samIkShya hRRiShTAH kuravo.abhyapUjayan |
parAkramaj~nAstu dhana~njayasya te  huto.ayamagnAviti taM tu menire || 54||

tataH kirITI paravIraghAtI  hatAshvamAlokya narapravIram |
tamabhyadhAvadvRRiShasenamAhave  sa sUtajasya pramukhe sthitaM tadA || 55||

tamApatantaM naravIramugraM  mahAhave bANasahasradhAriNam |
abhyApatatkarNasuto mahAratho  yathaiva chendraM namuchiH purAtane || 56||

tato.adbhutenaikashatena pArthaM  sharairviddhvA sUtaputrasya putraH |
nanAda nAdaM sumahAnubhAvo  viddhveva shakraM namuchiH purA vai || 57||

punaH sa pArthaM vRRiShasena ugrai rbANairavidhyadbhujamUlamadhye |
tathaiva kRRiShNaM navabhiH samArdaya tpunashcha pArthaM dashabhiH shitAgraiH || 58||

tataH kirITI raNamUrdhni kopA tkRRitvA trishAkhAM bhrukuTiM lalATe |
mumocha bANAnvishikhAnmahAtmA  vadhAya rAjansUtaputrasya sa~Nkhye || 59||

vivyAdha chainaM dashabhiH pRRiShatkai rmarmasvasaktaM prasabhaM kirITI |
chichCheda chAsyeShvasanaM bhujau cha  kShuraishchaturbhiH shira eva chograiH || 60||

sa pArthabANAbhihataH papAta  rathAdvibAhurvishirA dharAyAm |
supuShpitaH parNadharo.atikAyo  vAteritaH shAla ivAdrishRRi~NgAt || 61||

taM prekShya bANAbhihataM patantaM  rathAtsutaM sUtajaH kShiprakArI |
rathaM rathenAshu jagAma vegA tkirITinaH putravadhAbhitaptaH || 62||

\hrule

\medskip
              karNArjunayuddham.h
                  63
\medskip

sa~njaya uvAcha||

vRRiShasenaM hataM dRRiShTvA shokAmarShasamanvitaH |
muktvA shokodbhavaM vAri netrAbhyAM sahasA vRRiShaH || 1||

rathena karNastejasvI jagAmAbhimukho ripUn |
yuddhAyAmarShatAmrAkShaH samAhUya dhana~njayam || 2||

tau rathau sUryasa~NkAshau vaiyAghraparivAraNau |
sametau dadRRishustatra dvAvivArkau samAgatau || 3||

shvetAshvau puruShAdityAvAsthitAvarimardanau |
shushubhAte mahAtmAnau chandrAdityau yathA divi || 4||

tau dRRiShTvA vismayaM jagmuH sarvabhUtAni mAriSha |
trailokyavijaye yattAvindravairochanAviva || 5||

rathajyAtalanirhrAdairbANasha~Nkharavairapi |
tau rathAvabhidhAvantau samAlokya mahIkShitAm || 6||

dhvajau cha dRRiShTvA sa.nsaktau vismayaH samapadyata |
hastikakShyAM cha karNasya vAnaraM cha kirITinaH || 7||

tau rathau samprasaktau cha dRRiShTvA bhArata pArthivAH |
siMhanAdaravA.nshchakruH sAdhuvAdA.nshcha puShkalAn || 8||

shrutvA tu dvairathaM tAbhyAM tatra yodhAH samantataH |
chakrurbAhuvalaM chaiva tathA chelavalaM mahat || 9||

AjagmuH kuravastatra vAditrAnugatAstadA |
karNaM praharShayantashcha sha~NkhAndadhmushcha puShkalAn || 10||

tathaiva pANDavAH sarve harShayanto dhana~njayam |
tUryasha~NkhaninAdena dishaH sarvA vyanAdayan || 11||

kShveDitAsphoTitotkruShTaistumulaM sarvato.abhavat |
bAhughoShAshcha vIrANAM karNArjunasamAgame || 12||

tau dRRiShTvA puruShavyAghrau rathasthau rathinAM varau |
pragRRihItamahAchApau sharashaktigadAyudhau || 13||

varmiNau baddhanistri.nshau shvetAshvau sha~Nkhashobhinau |
tUNIravarasampannau dvAvapi sma sudarshanau || 14||

raktachandanadigdhA~Ngau samadau vRRiShabhAviva |
AshIviShasamaprakhyau yamakAlAntakopamau || 15||

indravRRitrAviva kruddhau sUryAchandramasaprabhau |
mahAgrahAviva krUrau yugAnte samupasthitau || 16||

devagarbhau devasamau devatulyau cha rUpataH |
sametau puruShavyAghrau prekShya karNadhana~njayau || 17||

ubhau varAyudhadharAvubhau raNakRRitashramau |
ubhau cha bAhushabdena nAdayantau nabhastalam || 18||

ubhau vishrutakarmANau pauruSheNa balena cha |
ubhau cha sadRRishau yuddhe shambarAmararAjayoH || 19||

kArtavIryasamau yuddhe tathA dAsharatheH samau |
viShNuvIryasamau vIrye tathA bhavasamau yudhi || 20||

ubhau shvetahayau rAjanrathapravaravAhinau |
sArathI pravarau chaiva tayorAstAM mahAbalau || 21||

tau tu dRRiShTvA mahArAja rAjamAnau mahArathau |
siddhachAraNasa~NghAnAM vismayaH samapadyata || 22||

dhArtarAShTrAstataH karNaM sabalA bharatarShabha |
parivavrurmahAtmAnaM kShipramAhavashobhinam || 23||

tathaiva pANDavA hRRiShTA dhRRiShTadyumnapurogamAH |
parivavrurmahAtmAnaM pArthamapratimaM yudhi || 24||

tAvakAnAM raNe karNo glaha AsIdvishAM pate |
tathaiva pANDaveyAnAM glahaH pArtho.abhavadyudhi || 25||

ta eva sabhyAstatrAsanprekShakAshchAbhavansma te |
tatraiShAM glahamAnAnAM dhruvau jayaparAjayau || 26||

tAbhyAM dyUtaM samAyattaM vijayAyetarAya vA |
asmAkaM paNDavAnAM cha sthitAnAM raNamUrdhani || 27||

tau tu sthitau mahArAja samare yuddhashAlinau |
anyonyaM pratisa.nrabdhAvanyonyasya jayaiShiNau || 28||

tAvubhau prajihIrShetAmindravRRitrAvivAbhitaH |
bhImarUpadharAvAstAM mahAdhUmAviva grahau || 29||

tato.antarikShe sAkShepA vivAdA bharatarShabha |
mitho bhedAshcha bhUtAnAmAsankarNArjunAntare || 30||

vyAshrayanta disho bhinnAH sarvalokAshcha mAriSha || 30||

devadAnavagandharvAH pishAchoragarAkShasAH |
pratipakShagrahaM chakruH karNArjunasamAgame || 31||

dyaurAsItkarNato vyagrA sanakShatrA vishAM pate |
bhUmirvishAlA pArthasya mAtA putrasya bhArata || 32||

saritaH sAgarAshchaiva girayashcha narottama |
vRRikShAshchauShadhayastatra vyAshrayanta kirITinam || 33||

asurA yAtudhAnAshcha guhyakAshcha parantapa |
karNataH samapadyanta khecharANi vayA.nsi cha || 34||

ratnAni nidhayaH sarve vedAshchAkhyAnapa~nchamAH |
sopavedopaniShadaH sarahasyAH sasa~NgrahAH || 35||

vAsukishchitrasenashcha takShakashchopatakShakaH |
parvatAshcha tathA sarve kAdraveyAshcha sAnvayAH || 36||

viShavanto mahAroShA nAgAshchArjunato.abhavan || 36||

airAvatAH saurabheyA vaishAleyAshcha bhoginaH |
ete.abhavannarjunataH kShudrasarpAstu karNataH || 37||

IhAmRRigA vyADamRRigA ma~NgalyAshcha mRRigadvijAH |
pArthasya vijayaM rAjansarva evAbhisa.nshritAH || 38||

vasavo marutaH sAdhyA rudrA vishve.ashvinau tathA |
agnirindrashcha somashcha pavanashcha disho dasha || 39||

dhana~njayamupAjagmurAdityAH karNato.abhavan || 39||

devAstu pitRRibhiH sArdhaM sagaNArjunato.abhavan |
yamo vaishravaNashchaiva varuNashcha yato.arjunaH || 40||

devabrahmanRRiparShINAM gaNAH pANDavato.abhavan |
tumburupramukhA rAjangandharvAshcha yato.arjunaH || 41||

prAveyAH saha mauneyairgandharvApsarasAM gaNAH |
IhAmRRigavyADamRRigairdvipAshcha rathapattibhiH || 42||

uhyamAnAstathA meghairvAyunA cha manIShiNaH |
didRRikShavaH samAjagmuH karNArjunasamAgamam || 43||

devadAnavagandharvA nAgA yakShAH patatriNaH |
maharShayo vedavidaH pitarashcha svadhAbhujaH || 44||

tapo vidyAstathauShadhyo nAnArUpAmbaratviShaH |
antarikShe mahArAja vinadanto.avatasthire || 45||

brahmA brahmarShibhiH sArdhaM prajApatibhireva cha |
bhavenAvasthito yAnaM divyaM taM deshamabhyayAt || 46||

dRRiShTvA prajApatiM devAH svayambhuvamupAgaman |
samo.astu deva vijaya etayornarasiMhayoH || 47||

tadupashrutya maghavA praNipatya pitAmaham |
karNArjunavinAshena mA nashyatvakhilaM jagat || 48||

svayambho brUhi tadvAkyaM samo.astu vijayo.anayoH |
tattathAstu namaste.astu prasIda bhagavanmama || 49||

brahmeshAnAvatho vAkyamUchatustridasheshvaram |
vijayo dhruva evAstu vijayasya mahAtmanaH || 50||

manasvI balavA~nshUraH kRRitAstrashcha tapodhanaH |
bibharti cha mahAtejA dhanurvedamasheShataH || 51||

atikramechcha mAhAtmyAddiShTametasya paryayAt |
atikrAnte cha lokAnAmabhAvo niyato bhavet || 52||

na vidyate vyavasthAnaM kRRiShNayoH kruddhayoH kvachit |
sraShTArau hyasatashchobhau satashcha puruSharShabhau || 53||

naranArAyaNAvetau purANAvRRiShisattamau |
aniyattau niyantArAvabhItau sma parantapau || 54||

karNo lokAnayaM mukhyAnprApnotu puruSharShabhaH |
vIro vaikartanaH shUro vijayastvastu kRRiShNayoH || 55||

vasUnAM cha salokatvaM marutAM vA samApnuyAt |
sahito droNabhIShmAbhyAM nAkaloke mahIyatAm || 56||

ityukto devadevAbhyAM sahasrAkSho.abravIdvachaH |
Amantrya sarvabhUtAni brahmeshAnAnushAsanAt || 57||

shrutaM bhavadbhiryatproktaM bhagavadbhyAM jagaddhitam |
tattathA nAnyathA taddhi tiShThadhvaM gatamanyavaH || 58||

iti shrutvendravachanaM sarvabhUtAni mAriSha |
vismitAnyabhavanrAjanpUjayAM chakrire cha tat || 59||

vyasRRija.nshcha sugandhIni nAnArUpANi khAttathA |
puShpavarShANi vibudhA devatUryANyavAdayan || 60||

didRRikShavashchApratimaM dvairathaM narasiMhayoH |
devadAnavagandharvAH sarva evAvatasthire || 61||

rathau cha tau shvetahayau yuktaketU mahAsvanau || 61||

samAgatA lokavIrAH sha~NkhAndadhmuH pRRithakpRRithak |
vAsudevArjunau vIrau karNashalyau cha bhArata || 62||

tadbhIrusantrAsakaraM yuddhaM samabhavattadA |
anyonyaspardhinorvIrye shakrashambarayoriva || 63||

tayordhvajau vItamAlau shushubhAte rathasthitau |
pRRithagrUpau samArChantau krodhaM yuddhe parasparam || 64||

karNasyAshIviShanibhA ratnasAravatI dRRiDhA |
pura.ndaradhanuHprakhyA hastikakShyA vyarAjata || 65||

kapishreShThastu pArthasya vyAditAsyo bhaya~NkaraH |
bhIShayanneva daMShTrAbhirdurnirIkShyo raviryathA || 66||

yuddhAbhilAShuko bhUtvA dhvajo gANDIvadhanvanaH |
karNadhvajamupAtiShThatso.avadIdabhinardayan || 67||

utpatya cha mahAvegaH kakShyAmabhyahanatkapiH |
nakhaishcha dashanaishchaiva garuDaH pannagaM yathA || 68||

suki~NkiNIkAbharaNA kAlapAshopamAyasI |
abhyadravatsusa~NkruddhA nAgakakShyA mahAkapim || 69||

ubhayoruttame yuddhe dvairathe dyUta AhRRite |
prakurvAte dhvajau yuddhaM pratyaheShanhayAnhayAH || 70||

avidhyatpuNDarIkAkShaH shalyaM nayanasAyakaiH |
sa chApi puNDarIkAkShaM tathaivAbhisamaikShata || 71||

tatrAjayadvAsudevaH shalyaM nayanasAyakaiH |
karNaM chApyajayaddRRiShTyA kuntIputro dhana~njayaH || 72||

athAbravItsUtaputraH shalyamAbhAShya sasmitam |
yadi pArtho raNe hanyAdadya mAmiha karhichit || 73||

kimuttaraM tadA te syAtsakhe satyaM bravIhi me || 73||

shalya uvAcha||

yadi karNa raNe hanyAdadya tvAM shvetavAhanaH |
ubhAvekarathenAhaM hanyAM mAdhavapANDavau || 74||

sa~njaya uvAcha||

evameva tu govi.ndamarjunaH pratyabhAShata |
taM prahasyAbravItkRRiShNaH pArthaM paramidaM vachaH || 75||

pateddivAkaraH sthAnAchChIryetAnekadhA kShitiH |
shaityamagniriyAnna tvA karNo hanyAddhana~njayam || 76||

yadi tvevaM katha~nchitsyAllokaparyasanaM yathA |
hanyAM karNaM tathA shalyaM bAhubhyAmeva sa.nyuge || 77||

iti kRRiShNavachaH shrutvA prahasankapiketanaH |
arjunaH pratyuvAchedaM kRRiShNamakliShTakAriNam || 78||

mamApyetAvaparyAptau karNashalyau janArdana || 78||

sapatAkAdhvajaM karNaM sashalyarathavAjinam |
sachChatrakavachaM chaiva sashaktisharakArmukam || 79||

draShTAsyadya sharaiH karNaM raNe kRRittamanekadhA |
adyainaM sarathaM sAshvaM sashaktikavachAyudham || 80||

na hi me shAmyate vairaM kRRiShNAM yatprAhasatpurA || 80||

adya draShTAsi govinda karNamunmathitaM mayA |
vAraNeneva mattena puShpitaM jagatIruham || 81||

adya tA madhurA vAchaH shrotAsi madhusUdana |
adyAbhimanyujananImanRRiNaH sAntvayiShyasi || 82||

kuntIM pitRRiShvasAraM cha samprahRRiShTo janArdana || 82||

adya bAShpamukhIM kRRiShNAM sAntvayiShyasi mAdhava |
vAgbhishchAmRRitakalpAbhirdharmarAjaM yudhiShThiram || 83||

\hrule

\medskip
                  64
\medskip

sa~njaya uvAcha||

taddevanAgAsurasiddhasa~Nghai rgandharvayakShApsarasAM cha sa~NghaiH |
brahmarShirAjarShisuparNajuShTaM  babhau viyadvismayanIyarUpam || 1||

nAnadyamAnaM ninadairmanoj~nai rvAditragItastutibhishcha nRRittaiH |
sarve.antarikShe dadRRishurmanuShyAH  khasthA.nshcha tAnvismayanIyarUpAn || 2||

tataH prahRRiShTAH kurupANDuyodhA  vAditrapatrAyudhasiMhanAdaiH |
ninAdayanto vasudhAM dishashcha  svanena sarve dviShato nijaghnuH || 3||

nAnAshvamAta~NgarathAyutAkulaM  varAsishaktyRRiShTinipAtaduHsaham |
abhIrujuShTaM hatadehasa~NkulaM  raNAjiraM lohitaraktamAbabhau || 4||

tathA pravRRitte.astrabhRRitAM parAbhave  dhana~njayashchAdhirathishcha sAyakaiH |
dishashcha sainyaM cha shitairajihmagaiH  parasparaM prorNuvatuH sma da.nshitau || 5||

tatastvadIyAshcha pare cha sAyakaiH  kRRite.andhakAre vividurna ki~nchana |
bhayAttu tAveva rathau samAshrayaM stamonudau khe prasRRitA ivA.nshavaH || 6||

tato.astramastreNa parasparasya tau  vidhUya vAtAviva pUrvapashchimau |
ghanAndhakAre vitate tamonudau  yathoditau tadvadatIva rejatuH || 7||

na chAbhimantavyamiti prachoditAH  pare tvadIyAshcha tadAvatasthire |
mahArathau tau parivArya sarvataH  surAsurA vAsavashambarAviva || 8||

mRRida~NgabherIpaNavAnakasvanai rninAdite bhArata sha~NkhanisvanaiH |
sasiMhanAdau babhaturnarottamau  shashA~NkasUryAviva meghasamplave || 9||

mahAdhanurmaNDalamadhyagAvubhau  suvarchasau bANasahasrarashminau |
didhakShamANau sacharAcharaM jaga dyugAstasUryAviva duHsahau raNe || 10||

ubhAvajeyAvahitAntakAvubhau  jighA.nsatustau kRRitinau parasparam |
mahAhave vIravarau samIyatu ryathendrajambhAviva karNapANDavau || 11||

tato mahAstrANi mahAdhanurdharau  vimu~nchamAnAviShubhirbhayAnakaiH |
narAshvanAgAnamitau nijaghnatuH  parasparaM jaghnaturuttameShubhiH || 12||

tato visasruH punararditAH sharai rnarottamAbhyAM kurupANDavAshrayAH |
sanAgapattyashvarathA disho gatA stathA yathA siMhabhayAdvanaukasaH || 13||

tatastu duryodhanabhojasaubalAH  kRRipashcha shAradvatasUnunA saha |
mahArathAH pa~ncha dhana~njayAchyutau  sharaiH sharIrAntakarairatADayan || 14||

dhanUMShi teShAmiShudhInhayAndhvajA nrathA.nshcha sUtA.nshcha dhana~njayaH sharaiH |
samaM cha chichCheda parAbhinachcha tA ~nsharottamairdvAdashabhishcha sUtajam || 15||

athAbhyadhAva.nstvaritAH shataM rathAH  shataM cha nAgArjunamAtatAyinaH |
shakAstukhArA yavanAshcha sAdinaH  sahaiva kAmbojavarairjighA.nsavaH || 16||

varAyudhAnpANigatAnkaraiH saha  kShurairnyakRRinta.nstvaritAH shirA.nsi cha |
hayA.nshcha nAgA.nshcha rathA.nshcha yudhyatAM  dhana~njayaH shatrugaNaM tamakShiNot || 17||

tato.antarikShe suratUryanisvanAH  sasAdhuvAdA hRRiShitaiH samIritAH |
nipeturapyuttamapuShpavRRiShTayaH  surUpagandhAH pavaneritAH shivAH || 18||

tadadbhutaM devamanuShyasAkShikaM  samIkShya bhUtAni visiShmiyurnRRipa |
tavAtmajaH sUtasutashcha na vyathAM  na vismayaM jagmaturekanishchayau || 19||

athAbravIddroNasutastavAtmajaM  karaM kareNa pratipIDya sAntvayan |
prasIda duryodhana shAmya pANDavai ralaM virodhena dhigastu vigraham || 20||

hato gururbrahmasamo mahAstravi ttathaiva bhIShmapramukhA nararShabhAH |
ahaM tvavadhyo mama chApi mAtulaH  prashAdhi rAjyaM saha pANDavaishchiram || 21||

dhana~njayaH sthAsyati vArito mayA  janArdano naiva virodhamichChati |
yudhiShThiro bhUtahite sadA rato  vRRikodarastadvashagastathA yamau || 22||

tvayA cha pArthaishcha paraspareNa  prajAH shivaM prApnuyurichChati tvayi |
vrajantu sheShAH svapurANi pArthivA  nivRRittavairAshcha bhavantu sainikAH || 23||

na chedvachaH shroShyasi me narAdhipa  dhruvaM prataptAsi hato.aribhiryudhi |
idaM cha dRRiShTaM jagatA saha tvayA  kRRitaM yadekena kirITamAlinA || 24||

yathA na kuryAdbalabhinna chAntako  na cha prachetA bhagavAnna yakSharAT || 24||

ato.api bhUyA.nshcha guNairdhana~njayaH  sa chAbhipatsyatyakhilaM vacho mama |
tavAnuyAtrAM cha tathA kariShyati  prasIda rAja~njagataH shamAya vai || 25||

mamApi mAnaH paramaH sadA tvayi  bravImyatastvAM paramAchcha sauhRRidAt |
nivArayiShyAmi hi karNamapyahaM  yadA bhavAnsapraNayo bhaviShyati || 26||

vadanti mitraM sahajaM vichakShaNA stathaiva sAmnA cha dhanena chArjitam |
pratApatashchopanataM chaturvidhaM  tadasti sarvaM tvayi pANDaveShu cha || 27||

nisargataste tava vIra bAndhavAH  punashcha sAmnA cha samApnuhi sthiram |
tvayi prasanne yadi mitratAmiyu rdhruvaM narendrendra tathA tvamAchara || 28||

sa evamuktaH suhRRidA vacho hitaM  vichintya niHshvasya cha durmanAbravIt |
yathA bhavAnAha sakhe tathaiva ta nmamApi cha j~nApayato vachaH shRRiNu || 29||

nihatya duHshAsanamuktavAnbahu  prasahya shArdUlavadeSha durmatiH |
vRRikodarastaddhRRidaye mama sthitaM  na tatparokShaM bhavataH kutaH shamaH || 30||

na chApi karNaM guruputra sa.nstavA dupArametyarhasi vaktumachyuta |
shrameNa yukto mahatAdya phalguna stameSha karNaH prasabhaM haniShyati || 31||

tamevamuktvAbhyanunIya chAsakRRi ttavAtmajaH svAnanushAsti sainikAn |
samAghnatAbhidravatAhitAnimA nsabANashabdAnkimu joShamAsyate || 32||

\hrule

\medskip
                  65
\medskip

sa~njaya uvAcha||

tau sha~NkhabherIninade samRRiddhe  samIyatuH shvetahayau narAgryau |
vaikartanaH sUtaputro.arjunashcha  durmantrite tava putrasya rAjan || 1||

yathA gajau haimavatau prabhinnau  pragRRihya dantAviva vAshitArthe |
tathA samAjagmaturugravegau  dhana~njayashchAdhirathishcha vIrau || 2||

balAhakeneva yathA balAhako  yadRRichChayA vA giriNA giriryathA |
tathA dhanurjyAtalaneminisvanau  samIyatustAviShuvarShavarShiNau || 3||

pravRRiddhashRRi~NgadrumavIrudoShadhI  pravRRiddhanAnAvidhaparvataukasau |
yathAchalau vA galitau mahAbalau  tathA mahAstrairitaretaraM ghnataH || 4||

sa saMnipAtastu tayormahAnabhU tsureshavairochanayoryathA purA |
sharairvibhugnA~NganiyantRRivAhanaH  suduHsaho.anyaiH paTushoNitodakaH || 5||

prabhUtapadmotpalamatsyakachChapau  mahAhradau pakShigaNAnunAditau |
susaMnikRRiShTAvaniloddhatau yathA  tathA rathau tau dhvajinau samIyatuH || 6||

ubhau mahendrasya samAnavikramA vubhau mahendrapratimau mahArathau |
mahendravajrapratimaishcha sAyakai rmahendravRRitrAviva samprajahratuH || 7||

sanAgapattyashvarathe ubhe bale  vichitravarNAbharaNAmbarasraje |
chakampatushchonnamataH sma vismayA dviyadgatAshchArjunakarNasa.nyuge || 8||

bhujAH savajrA~NgulayaH samuchChritAH  sasiMhanAdA hRRiShitairdidRRikShubhiH |
yadArjunaM mattamiva dvipo dvipaM  samabhyayAdAdhirathirjighA.nsayA || 9||

abhyakroshansomakAstatra pArthaM  tvarasva yAhyarjuna vidhya karNam |
Chindhyasya mUrdhAnamalaM chireNa  shraddhAM cha rAjyAddhRRitarAShTrasUnoH || 10||

tathAsmAkaM bahavastatra yodhAH  karNaM tadA yAhi yAhItyavochan |
jahyarjunaM karNa tataH sachIrAH  punarvanaM yAntu chirAya pArthAH || 11||

tataH karNaH prathamaM tatra pArthaM  maheShubhirdashabhiH paryavidhyat |
tamarjunaH pratyavidhyachChitAgraiH  kakShAntare dashabhiratIva kruddhaH || 12||

parasparaM tau vishikhaiH sutIkShNai statakShatuH sUtaputro.arjunashcha |
parasparasyAntarepsU vimarde  subhImamabhyAyayatuH prahRRiShTau || 13||

amRRiShyamANashcha mahAvimarde  tatrAkrudhyadbhImaseno mahAtmA |
athAbravItpANinA pANimAghna nsa.ndaShTauShTho nRRityati vAdayanniva || 14||

kathaM nu tvAM sUtaputraH kirITi nmaheShubhirdashabhiravidhyadagre || 14||

yayA dhRRityA sarvabhUtAnyajaiShI rgrAsaM dadadvahnaye khANDave tvam |
tayA dhRRityA sUtaputraM jahi tva mahaM vainaM gadayA pothayiShye || 15||

athAbravIdvAsudevo.api pArthaM  dRRiShTvA ratheShUnpratihanyamAnAn |
amImRRidatsarvathA te.adya karNo  hyastrairastrANi kimidaM kirITin || 16||

sa vIra kiM muhyasi nAvadhIyase  nadantyete kuravaH samprahRRiShTAH |
karNaM puraskRRitya vidurhi sarve  tvadastramastrairvinipAtyamAnam || 17||

yayA dhRRityA nihataM tAmasAstraM  yuge yuge rAkShasAshchApi ghorAH |
dambhodbhavAshchAsurAshchAhaveShu  tayA dhRRityA tvaM jahi sUtaputram || 18||

anena vAsya kShuraneminAdya  sa~nChinddhi mUrdhAnamareH prasahya |
mayA nisRRiShTena sudarshanena  vajreNa shakro namucherivAreH || 19||

kirAtarUpI bhagavAnyayA cha  tvayA mahatyA paritoShito.abhUt |
tAM tvaM dhRRitiM vIra punargRRihItvA  sahAnubandhaM jahi sUtaputram || 20||

tato mahIM sAgaramekhalAM tvaM  sapattanAM grAmavatIM samRRiddhAm |
prayachCha rAj~ne nihatArisa~NghAM  yashashcha pArthAtulamApnuhi tvam || 21||

sa~nchodito bhImajanArdanAbhyAM  smRRitvA tadAtmAnamavekShya sattvam |
mahAtmanashchAgamane viditvA  prayojanaM keshavamityuvAcha || 22||

prAduShkaromyeSha mahAstramugraM  shivAya lokasya vadhAya sauteH |
tanme.anujAnAtu bhavAnsurAshcha  brahmA bhavo brahmavidashcha sarve || 23||

ityUchivAnbrAhmamasahyamastraM  prAdushchakre manasA sa.nvidheyam |
tato dishashcha pradishashcha sarvAH  samAvRRiNotsAyakairbhUritejAH || 24||

sasarja bANAnbharatarShabho.api  shata.nshatAnekavadAshuvegAn || 24||

vaikartanenApi tathAjimadhye  sahasrasho bANagaNA visRRiShTAH |
te ghoShiNaH pANDavamabhyupeyuH  parjanyamuktA iva vAridhArAH || 25||

sa bhImasenaM cha janArdanaM cha  kirITinaM chApyamanuShyakarmA |
tribhistribhirbhImabalo nihatya  nanAda ghoraM mahatA svareNa || 26||

sa karNabANAbhihataH kirITI  bhImaM tathA prekShya janArdanaM cha |
amRRiShyamANaH punareva pArthaH  sharAndashAShTau cha samudbabarha || 27||

suSheNamekena shareNa viddhvA  shalyaM chaturbhistribhireva karNam |
tataH sumuktairdashabhirjaghAna  sabhApatiM kA~nchanavarmanaddham || 28||

sa rAjaputro vishirA vibAhu rvivAjisUto vidhanurviketuH |
tato rathAgrAdapatatprabhagnaH  parashvadhaiH shAla ivAbhikRRittaH || 29||

punashcha karNaM tribhiraShTabhishcha  dvAbhyAM chaturbhirdashabhishcha viddhvA |
chatuHshatAndviradAnsAyudhIyA nhatvA rathAnaShTashataM jaghAna || 30||

sahasramashvA.nshcha punashcha sAdI naShTau sahasrANi cha pattivIrAn || 30||

dRRiShTvAjimukhyAvatha yudhyamAnau  didRRikShavaH shUravarAvarighnau |
karNaM cha pArthaM cha niyamya vAhA nkhasthA mahIsthAshcha janAvatasthuH || 31||

tato dhanurjyA sahasAtikRRiShTA  sughoShamAchChidyata pANDavasya |
tasminkShaNe sUtaputrastu pArthaM  samAchinotkShudrakANAM shatena || 32||

nirmuktasarpapratimaishcha tIkShNai stailapradhautaiH khagapatravAjaiH |
ShaShTyA nArAchairvAsudevaM bibheda  tadantaraM somakAH prAdravanta || 33||

tato dhanurjyAmavadhamya shIghraM  sharAnastAnAdhirathervidhamya |
susa.nrabdhaH karNasharakShatA~Ngo  raNe pArthaH somakAnpratyagRRihNAt || 34||

na pakShiNaH sampatantyantarikShe  kShepIyasAstreNa kRRite.andhakAre || 34||

shalyaM cha pArtho dashabhiH pRRiShatkai rbhRRishaM tanutre prahasannavidhyat |
tataH karNaM dvAdashabhiH sumuktai rviddhvA punaH saptabhirabhyavidhyat || 35||

sa pArthabANAsanaveganunnai rdRRiDhAhataH patribhirugravegaiH |
vibhinnagAtraH kShatajokShitA~NgaH  karNo babhau rudra ivAtateShuH || 36||

tatastribhishcha tridashAdhipopamaM  sharairbibhedAdhirathirdhana~njayam |
sharA.nstu pa~ncha jvalitAnivoragA npravIrayAmAsa jighA.nsurachyute || 37||

te varma bhittvA puruShottamasya  suvarNachitraM nyapatansumuktAH |
vegena gAmAvivishuH suvegAH  snAtvA cha karNAbhimukhAH pratIyuH || 38||

tAnpa~nchabhallaistvaritaiH sumuktai stridhA tridhaikaikamathochchakarta |
dhana~njayaste nyapatanpRRithivyAM  mahAhayastakShakaputrapakShAH || 39||

tataH prajajvAla kirITamAlI  krodhena kakShaM pradahannivAgniH |
sa karNamAkarNavikRRiShTasRRiShTaiH  sharaiH sharIrAntakarairjvaladbhiH || 40||

marmasvavidhyatsa chachAla duHkhA ddhairyAttu tasthAvatimAtradhairyaH || 40||

tataH sharaughaiH pradisho dishashcha  raviprabhA karNarathashcha rAjan |
adRRishya AsItkupite dhana~njaye  tuShAranIhAravRRitaM yathA nabhaH || 41||

sa chakrarakShAnatha pAdarakShA npuraHsarAnpRRiShThagopA.nshcha sarvAn |
duryodhanenAnumatAnarighnA nsamuchchitAnsurathAnsArabhUtAn || 42||

dvisAhasrAnsamare savyasAchI  kurupravIrAnRRiShabhaH kurUNAm |
kShaNena sarvAnsarathAshvasUtA nninAya rAjankShayamekavIraH || 43||

athApalAyanta vihAya karNaM  tavAtmajAH kuravashchAvashiShTAH |
hatAnavAkIrya sharakShatA.nshcha  lAlapyamAnA.nstanayAnpitR^I.nshcha || 44||

sa sarvataH prekShya disho vishUnyA  bhayAvadIrNaiH kurubhirvihInaH |
na vivyathe bhArata tatra karNaH  pratIpamevArjunamabhyadhAvat || 45||

\hrule

\medskip
                  66
\medskip

sa~njaya uvAcha||

tato.apayAtAH sharapAtamAtra mavasthitAH kuravo bhinnasenAH |
vidyutprakAshaM dadRRishuH samantA ddhana~njayAstraM samudIryamANam || 1||

tadarjunAstraM grasate sma vIrA nviyattathAkAshamanantaghoSham |
kruddhena pArthena tadAshu sRRiShTaM  vadhAya karNasya mahAvimarde || 2||

rAmAdupAttena mahAmahimnA  AtharvaNenArivinAshanena |
tadarjunAstraM vyadhamaddahantaM  pArthaM cha bANairnishitairnijaghne || 3||

tato vimardaH sumahAnbabhUva  tasyArjunasyAdhiratheshcha rAjan |
anyonyamAsAdayatoH pRRiShatkai rviShANaghAtairdvipayorivograiH || 4||

tato ripughnaM samadhatta karNaH  susa.nshitaM sarpamukhaM jvalantam |
raudraM sharaM sa.nyati supradhautaM  pArthArthamatyarthachirAya guptam || 5||

sadArchitaM chandanachUrNashAyinaM  suvarNanAlIshayanaM mahAviSham |
pradIptamairAvatava.nshasambhavaM  shiro jihIrShuryudhi phalgunasya || 6||

tamabravInmadrarAjo mahAtmA  vaikartanaM prekShya hi saMhiteShum |
na karNa grIvAmiShureSha prApsyate  sa.nlakShya sandhatsva sharaM shiroghnam || 7||

athAbravItkrodhasa.nraktanetraH  karNaH shalyaM sandhiteShuH prasahya |
na sandhatte dviH sharaM shalya karNo  na mAdRRishAH shAThyayuktA bhavanti || 8||

tathaivamuktvA visasarja taM sharaM  balAhakaM varShaghanAbhipUjitam |
hato.asi vai phalguna ityavocha ttatastvarannUrjitamutsasarja || 9||

sandhIyamAnaM bhujagaM dRRiShTvA karNena mAdhavaH |
Akramya syandanaM padbhyAM balena balinAM varaH || 10||

avagADhe rathe bhUmau jAnubhyAmagamanhayAH |
tataH sharaH so.abhyahanatkirITaM tasya dhImataH || 11||

athArjunasyottamagAtrabhUShaNaM  dharAviyaddyosalileShu vishrutam |
balAstrasargottamayatnamanyubhiH  shareNa mUrdhnaH sa jahAra sUtajaH || 12||

divAkarendujvalanagrahatviShaM  suvarNamuktAmaNijAlabhUShitam |
pura.ndarArthaM tapasA prayatnataH  svayaM kRRitaM yadbhuvanasya sUnunA || 13||

mahArharUpaM dviShatAM bhaya~NkaraM  vibhAti chAtyarthasukhaM sugandhi tat |
nijaghnuShe devaripUnsureshvaraH  svayaM dadau yatsumanAH kirITine || 14||

harAmbupAkhaNDalavittagoptRRibhiH  pinAkapAshAshanisAyakottamaiH |
surottamairapyaviShahyamardituM  prasahya nAgena jahAra yadvRRiShaH || 15||

taduttameShUnmathitaM viShAgninA  pradIptamarchiShmadabhikShiti priyam |
papAta pArthasya kirITamuttamaM  divAkaro.astAdiva parvatAjjvalan || 16||

tataH kirITaM bahuratnamaNDitaM  jahAra nAgo.arjunamUrdhato balAt |
gireH sujAtA~NkurapuShpitadrumaM  mahendravajraH shikharaM yathottamam || 17||

mahI viyaddyauH salilAni vAyunA  yathA vibhinnAni vibhAnti bhArata |
tathaiva shabdo bhuvaneShvabhUttadA  janA vyavasyanvyathitAshcha chaskhaluH || 18||

tataH samudgrathya sitena vAsasA  svamUrdhajAnavyathitaH sthito.arjunaH |
vibhAti sampUrNamarIchibhAsvatA  shirogatenodayaparvato yathA || 19||

balAhakaH karNabhujeritastato  hutAshanArkapratimadyutirmahAn |
mahoragaH kRRitavairo.arjunena  kirITamAsAdya samutpapAta || 20||

tamabravIdviddhi kRRitAgasaM me  kRRiShNAdya mAturvadhajAtavairam |
tataH kRRiShNaH pArthamuvAcha sa~Nkhye  mahoragaM kRRitavairaM jahi tvam || 21||

sa evamukto madhusUdanena  gANDIvadhanvA ripuShUgradhanvA |
uvAcha ko nveSha mamAdya nAgaH  svayaM ya AgAdgaruDasya vaktram || 22||

kRRiShNa uvAcha||

yo.asau tvayA khANDave chitrabhAnuM  santarpayAnena dhanurdhareNa |
viyadgato bANanikRRittadeho  hyanekarUpo nihatAsya mAtA || 23||

tatastu jiShNuH parihRRitya sheShAM shchichCheda ShaDbhirnishitaiH sudhAraiH |
nAgaM viyattiryagivotpatantaM  sa ChinnagAtro nipapAta bhUmau || 24||

tasminmuhUrte dashabhiH pRRiShatkaiH  shilAshitairbarhiNavAjitaishcha |
vivyAdha karNaH puruShapravIraM  dhana~njayaM tiryagavekShamANam || 25||

tato.arjuno dvAdashabhirvimuktai rAkarNamuktairnishitaiH samarpya |
nArAchamAshIviShatulyavega mAkarNapUrNAyatamutsasarja || 26||

sa chitravarmeShuvaro vidArya  prANAnnirasyanniva sAdhu muktaH |
karNasya pItvA rudhiraM vivesha  vasundharAM shoNitavAjadigdhaH || 27||

tato vRRiSho bANanipAtakopito  mahorago daNDavighaTTito yathA |
tathAshukArI vyasRRijachCharottamA nmahAviShaH sarpa ivottamaM viSham || 28||

janArdanaM dvAdashabhiH parAbhina nnavairnavatyA cha sharaistathArjunam |
shareNa ghoreNa punashcha pANDavaM  vibhidya karNo.abhyanadajjahAsa cha || 29||

tamasya harShaM mamRRiShe na pANDavo  bibheda marmANi tato.asya marmavit |
paraM sharaiH patribhirindravikrama stathA yathendro balamojasAhanat || 30||

tataH sharANAM navatIrnavArjunaH  sasarja karNe.antakadaNDasaMnibhAH |
sharairbhRRishAyastatanuH pravivyathe  tathA yathA vajravidArito.achalaH || 31||

maNipravekottamavajrahATakai rala~NkRRitaM chAsya varA~NgabhUShaNam |
praviddhamurvyAM nipapAta patribhi rdhana~njayenottamakuNDale.api cha || 32||

mahAdhanaM shilpivaraiH prayatnataH  kRRitaM yadasyottamavarma bhAsvaram |
sudIrghakAlena tadasya pANDavaH  kShaNena bANairbahudhA vyashAtayat || 33||

sa taM vivarmANamathottameShubhiH  sharaishchaturbhiH kupitaH parAbhinat |
sa vivyathe.atyarthamariprahArito  yathAturaH pittakaphAnilavraNaiH || 34||

mahAdhanurmaNDalaniHsRRitaiH shitaiH  kriyAprayatnaprahitairbalena cha |
tatakSha karNaM bahubhiH sharottamai rbibheda marmasvapi chArjunastvaran || 35||

dRRiDhAhataH patribhirugravegaiH  pArthena karNo vividhaiH shitAgraiH |
babhau girirgairikadhAturaktaH  kSharanprapAtairiva raktamambhaH || 36||

sAshvaM tu karNaM sarathaM kirITI  samAchinodbhArata vatsadantaiH |
prachChAdayAmAsa dishashcha bANaiH  sarvaprayatnAttapanIyapu~NkhaiH || 37||

sa vatsadantaiH pRRithupInavakShAH  samAchitaH smAdhirathirvibhAti |
supuShpitAshokapalAshashAlmali ryathAchalaH spandanachandanAyutaH || 38||

sharaiH sharIre bahudhA samarpitai rvibhAti karNaH samare vishAM pate |
mahIruhairAchitasAnukandaro  yathA mahendraH shubhakarNikAravAn || 39||

sa bANasa~NghAndhanuShA vyavAsRRija nvibhAti karNaH sharajAlarashmivAn |
salohito raktagabhastimaNDalo  divAkaro.astAbhimukho yathA tathA || 40||

bAhvantarAdAdhirathervimuktA nbANAnmahAhIniva dIpyamAnAn |
vyadhva.nsayannarjunabAhumuktAH  sharAH samAsAdya dishaH shitAgrAH || 41||

tatashchakramapatattasya bhUmau  sa vihvalaH samare sUtaputraH |
ghUrNe rathe brAhmaNasyAbhishApA drAmAdupAtte.apratibhAti chAstre || 42||

amRRiShyamANo vyasanAni tAni  hastau vidhunvansa vigarhamANaH |
dharmapradhAnAnabhipAti dharma  ityabruvandharmavidaH sadaiva || 43||

mamApi nimno.adya na pAti bhaktA nmanye na nityaM paripAti dharmaH || 43||

evaM bruvanpraskhalitAshvasUto  vichAlyamAno.arjunashastrapAtaiH |
marmAbhighAtAchchalitaH kriyAsu  punaH punardharmamagarhadAjau || 44||

tataH sharairbhImatarairavidhyattribhirAhave |
haste karNastadA pArthamabhyavidhyachcha saptabhiH || 45||

tato.arjunaH saptadasha tigmatejAnajihmagAn |
indrAshanisamAnghorAnasRRijatpAvakopamAn || 46||

nirbhidya te bhImavegA nyapatanpRRithivItale |
kampitAtmA tathA karNaH shaktyA cheShTAmadarshayat || 47||

balenAtha sa sa.nstabhya brahmAstraM samudairayat |
aindrAstramarjunashchApi taddRRiShTvAbhinyamantrayat || 48||

gANDIvaM jyAM cha bANA.nshcha anumantrya dhana~njayaH |
asRRijachCharavarShANi varShANIva pura.ndaraH || 49||

tatastejomayA bANA rathAtpArthasya niHsRRitAH |
prAdurAsanmahAvIryAH karNasya rathamantikAt || 50||

tAnkarNastvagrato.abhyastAnmoghA.nshchakre mahArathaH |
tato.abravIdvRRiShNivIrastasminnastre vinAshite || 51||

visRRijAstraM paraM pArtha rAdheyo grasate sharAn |
brahmAstramarjunashchApi saMmantryAtha prayojayat || 52||

ChAdayitvA tato bANaiH karNaM prabhrAmya chArjunaH |
tasya karNaH sharaiH kruddhashchichCheda jyAM sutejanaiH || 53||

tato jyAmavadhAyAnyAmanumRRijya cha pANDavaH |
sharairavAkiratkarNaM dIpyamAnaiH sahasrashaH || 54||

tasya jyAchChedanaM karNo jyAvadhAnaM cha sa.nyuge |
nAnvabudhyata shIghratvAttadadbhutamivAbhavat || 55||

astrairastrANi rAdheyaH pratyahansavyasAchinaH |
chakre chAbhyadhikaM pArthAtsvavIryaM pratidarshayan || 56||

tataH kRRiShNo.arjunaM dRRiShTvA karNAstreNAbhipIDitam |
abhyasyetyabravItpArthamAtiShThAstramanuttamam || 57||

tato.anyamagnisadRRishaM sharaM sarpaviShopamam |
ashmasAramayaM divyamanumantrya dhana~njayaH || 58||

raudramastraM samAdAya kSheptukAmaH kirITavAn |
tato.agrasanmahI chakraM rAdheyasya mahAmRRidhe || 59||

grastachakrastu rAdheyaH kopAdashrUNyavartayat |
so.abravIdarjunaM chApi muhUrtaM kShama pANDava || 60||

madhye chakramavagrastaM dRRiShTvA daivAdidaM mama |
pArtha kApuruShAchIrNamabhisandhiM vivarjaya || 61||

prakIrNakeshe vimukhe brAhmaNe cha kRRitA~njalau |
sharaNAgate nyastashastre tathA vyasanage.arjuna || 62||

abANe bhraShTakavache bhraShTabhagnAyudhe tathA |
na shUrAH praharantyAjau na rAj~ne pArthivAstathA || 63||

tvaM cha shUro.asi kaunteya tasmAtkShama muhUrtakam || 63||

yAvachchakramidaM bhUmeruddharAmi dhana~njaya |
na mAM rathastho bhUmiShThamasajjaM hantumarhasi || 64||

na vAsudevAttvatto vA pANDaveya bibhemyaham || 64||

tvaM hi kShatriyadAyAdo mahAkulavivardhanaH |
smRRitvA dharmopadeshaM tvaM muhUrtaM kShama pANDava || 65||

\hrule

\medskip
              karNavadhaH
                  67
\medskip

sa~njaya uvAcha||

athAbravIdvAsudevo rathastho  rAdheya diShTyA smarasIha dharmam |
prAyeNa nIchA vyasaneShu magnA  nindanti daivaM kukRRitaM na tattat || 1||

yaddraupadImekavastrAM sabhAyA mAnAyya tvaM chaiva suyodhanashcha |
duHshAsanaH shakuniH saubalashcha  na te karNa pratyabhAttatra dharmaH || 2||

yadA sabhAyAM kaunteyamanakShaj~naM yudhiShThiram |
akShaj~naH shakunirjetA tadA dharmaH kva te gataH || 3||

yadA rajasvalAM kRRiShNAM duHshAsanavashe sthitAm |
sabhAyAM prAhasaH karNa kva te dharmastadA gataH || 4||

rAjyalubdhaH punaH karNa samAhvayasi pANDavam |
gAndhArarAjamAshritya kva te dharmastadA gataH || 5||

evamukte tu rAdheye vAsudevena pANDavam |
manyurabhyAvishattIvraH smRRitvA tattaddhana~njayam || 6||

tasya krodhena sarvebhyaH srotobhyastejaso.archiShaH |
prAdurAsanmahArAja tadadbhutamivAbhavat || 7||

taM samIkShya tataH karNo brahmAstreNa dhana~njayam |
abhyavarShatpunaryatnamakarodrathasarjane || 8||

tadastramastreNAvArya prajahArAsya pANDavaH || 8||

tato.anyadastraM kaunteyo dayitaM jAtavedasaH |
mumocha karNamuddishya tatprajajvAla vai bhRRisham || 9||

vAruNena tataH karNaH shamayAmAsa pAvakam |
jImUtaishcha dishaH sarvAshchakre timiradurdinAH || 10||

pANDaveyastvasambhrAnto vAyavyAstreNa vIryavAn |
apovAha tadAbhrANi rAdheyasya prapashyataH || 11||

taM hastikakShyApravaraM cha bANaiH  suvarNamuktAmaNivajramRRiShTam |
kAlaprayatnottamashilpiyatnaiH  kRRitaM surUpaM vitamaskamuchchaiH || 12||

UrjaskaraM tava sainyasya nitya mamitravitrAsanamIDyarUpam |
vikhyAtamAdityasamasya loke  tviShA samaM pAvakabhAnuchandraiH || 13||

tataH kShureNAdhiratheH kirITI  suvarNapu~Nkhena shitena yattaH |
shriyA jvalantaM dhvajamunmamAtha  mahArathasyAdhirathermahAtmA || 14||

yashashcha dharmashcha jayashcha mAriSha  priyANi sarvANi cha tena ketunA |
tadA kurUNAM hRRidayAni chApata nbabhUva hAheti cha nisvano mahAn || 15||

atha tvarankarNavadhAya pANDavo  mahendravajrAnaladaNDasaMnibham |
Adatta pArtho.a~njalikaM niSha~NgA tsahasrarashmeriva rashmimuttamam || 16||

marmachChidaM shoNitamA.nsadigdhaM  vaishvAnarArkapratimaM mahArham |
narAshvanAgAsuharaM tryaratniM  ShaDvAjama~njogatimugravegam || 17||

sahasranetrAshanitulyatejasaM  samAnakravyAdamivAtiduHsaham |
pinAkanArAyaNachakrasaMnibhaM  bhaya~NkaraM prANabhRRitAM vinAshanam || 18||

yuktvA mahAstreNa pareNa mantravi dvikRRiShya gANDIvamuvAcha sasvanam |
ayaM mahAstro.apratimo dhRRitaH sharaH  sharIrabhichchAsuharashcha durhRRidaH || 19||

tapo.asti taptaM guravashcha toShitA  mayA yadiShTaM suhRRidAM tathA shrutam |
anena satyena nihantvayaM sharaH  suda.nshitaH karNamariM mamAjitaH || 20||

ityUchivA.nstaM sa mumocha bANaM  dhana~njayaH karNavadhAya ghoram |
kRRityAmatharvA~NgirasImivogrAM  dIptAmasahyAM yudhi mRRityunApi || 21||

bruvankirITI tamatiprahRRiShTo  ayaM sharo me vijayAvaho.astu |
jighA.nsurarkendusamaprabhAvaH  karNaM samAptiM nayatAM yamAya || 22||

teneShuvaryeNa kirITamAlI  prahRRiShTarUpo vijayAvahena |
jighA.nsurarkendusamaprabheNa  chakre viShaktaM ripumAtatAyI || 23||

tadudyatAdityasamAnavarchasaM  sharannabhomadhyagabhAskaropamam |
varA~NgamurvyAmapatachchamUpate rdivAkaro.astAdiva raktamaNDalaH || 24||

tadasya dehI satataM sukhoditaM  svarUpamatyarthamudArakarmaNaH |
pareNa kRRichChreNa sharIramatyaja dgRRihaM maharddhIva sasa~NgamIshvaraH || 25||

sharairvibhugnaM vyasu tadvivarmaNaH  papAta karNasya sharIramuchChritam |
sravadvraNaM gairikatoyavisravaM  gireryathA vajrahataM shirastathA || 26||

dehAttu karNasya nipAtitasya  tejo dIptaM khaM vigAhyAchireNa |
tadadbhutaM sarvamanuShyayodhAH  pashyanti rAjannihate sma karNe || 27||

taM somakAH prekShya hataM shayAnaM  prItA nAdaM saha sainyairakurvan |
tUryANi chAjaghnuratIva hRRiShTA  vAsA.nsi chaivAdudhuvurbhujA.nshcha || 28||

balAnvitAshchApyapare hyanRRitya nnanyonyamAshliShya nadanta UchuH || 28||

dRRiShTvA tu karNaM bhuvi niShTanantaM  hataM rathAtsAyakenAvabhinnam |
mahAnilenAgnimivApaviddhaM  yaj~nAvasAne shayane nishAnte || 29||

sharairAchitasarvA~NgaH shoNitaughapariplutaH |
vibhAti dehaH karNasya svarashmibhirivA.nshumAn || 30||

pratApya senAmAmitrIM dIptaiH sharagabhastibhiH |
balinArjunakAlena nIto.astaM karNabhAskaraH || 31||

astaM gachChanyathAdityaH prabhAmAdAya gachChati |
evaM jIvitamAdAya karNasyeShurjagAma ha || 32||

aparAhNe parAhNasya sUtaputrasya mAriSha |
Chinnama~njalikenAjau sotsedhamapatachChiraH || 33||

uparyupari sainyAnAM tasya shatrostada~njasA |
shiraH karNasya sotsedhamiShuH so.apAharaddrutam || 34||

sa~njaya uvAcha||

karNaM tu shUraM patitaM pRRithivyAM  sharAchitaM shoNitadigdhagAtram |
dRRiShTvA shayAnaM bhuvi madrarAja shChinnadhvajenApayayau rathena || 35||

karNe hate kuravaH prAdravanta  bhayArditA gADhaviddhAshcha sa~Nkhye |
avekShamANA muhurarjunasya  dhvajaM mahAntaM vapuShA jvalantam || 36||

sahasranetrapratimAnakarmaNaH  sahasrapatrapratimAnanaM shubham |
sahasrarashmirdinasa~NkShaye yathA  tathApatattasya shiro vasundharAm || 37||

\hrule

\medskip
              raNabhUmivarNanam.h
                  68
\medskip

sa~njaya uvAcha||

shalyastu karNArjunayorvimarde  balAni dRRiShTvA mRRiditAni bANaiH |
duryodhanaM yAntamavekShamANo  sa.ndarshayadbhArata yuddhabhUmim || 1||

nipAtitasyandanavAjinAgaM  dRRiShTvA balaM taddhatasUtaputram |
duryodhano.ashrupratipUrNanetro  muhurmuhurnyashvasadArtarUpaH || 2||

karNaM tu shUraM patitaM pRRithivyAM  sharAchitaM shoNitadigdhagAtram |
yadRRichChayA sUryamivAvanisthaM  didRRikShavaH samparivArya tasthuH || 3||

prahRRiShTavitrastaviShaNNavismRRitA stathApare shokagatA ivAbhavan |
pare tvadIyAshcha paraspareNa  yathA yathaiShAM prakRRitistathAbhavan || 4||

praviddhavarmAbharaNAmbarAyudhaM  dhana~njayenAbhihataM hataujasam |
nishamya karNaM kuravaH pradudruvu rhatarShabhA gAva ivAkulAkulAH || 5||

kRRitvA vimardaM bhRRishamarjunena  karNaM hataM kesariNeva nAgam |
dRRiShTvA shayAnaM bhuvi madrarAjo  bhIto.apasarpatsarathaH sushIghram || 6||

madrAdhipashchApi vimUDhachetA stUrNaM rathenApahRRitadhvajena |
duryodhanasyAntikametya shIghraM  sambhAShya duHkhArtamuvAcha vAkyam || 7||

vishIrNanAgAshvarathapravIraM  balaM tvadiyaM yamarAShTrakalpam |
anyonyamAsAdya hataM mahadbhi rnarAshvanAgairgirikUTakalpaiH || 8||

naitAdRRishaM bhArata yuddhamAsI dyathAdya karNArjunayorbabhUva |
grastau hi karNena sametya kRRiShNA vanye cha sarve tava shatravo ye || 9||

daivaM tu yattatsvavashaM pravRRittaM  tatpANDavAnpAti hinasti chAsmAn |
tavArthasiddhyarthakarA hi sarve  prasahya vIrA nihatA dviShadbhiH || 10||

kuberavaivasvatavAsavAnAM  tulyaprabhAvAmbupateshcha vIrAH |
vIryeNa shauryeNa balena chaiva  taistaishcha yuktA vipulairguNaughaiH || 11||

avadhyakalpA nihatA narendrA stavArthakAmA yudhi pANDaveyaiH |
tanmA shucho bhArata diShTameta tparyAyasiddhirna sadAsti siddhiH || 12||

etadvacho madrapaternishamya  svaM chApanItaM manasA nirIkShya |
duryodhano dInamanA visa~nj~naH  punaH punarnyashvasadArtarUpaH || 13||

taM dhyAnamUkaM kRRipaNaM bhRRishArta mArtAyanirdInamuvAcha vAkyam |
pashyedamugraM naravAjinAgai rAyodhanaM vIrahataiH prapannam || 14||

mahIdharAbhaiH patitairmahAgajaiH  sakRRitpraviddhaiH sharaviddhamarmabhiH |
tairvihvaladbhishcha gatAsubhishcha  pradhvastayantrAyudhavarmayodhaiH || 15||

vajrApaviddhairiva chAchalendrai rvibhinnapAShANamRRigadrumauShadhaiH |
praviddhaghaNTA~NkushatomaradhvajaiH  sahemamAlai rudhiraughasamplutaiH || 16||

sharAvabhinnaiH patitaishcha vAjibhiH  shvasadbhiranyaiH kShatajaM vamadbhiH |
dInaiH stanadbhiH parivRRittanetrai rmahIM dashadbhiH kRRipaNaM nadadbhiH || 17||

tathApaviddhairgajavAjiyodhai rmandAsubhishchaiva gatAsubhishcha |
narAshvanAgaishcha rathaishcha marditai rmahI mahAvaitaraNIva durdRRishA || 18||

gajairnikRRittAparahastagAtrai rudvepamAnaiH patitaiH pRRithivyAm |
yashasvibhirnAgarathAshvayodhibhiH  padAtibhishchAbhimukhairhataiH paraiH || 19||

vishIrNavarmAbharaNAmbarAyudhai rvRRitA nishAntairiva pAvakairmahI || 19||

sharaprahArAbhihatairmahAbalai ravekShyamANaiH patitaiH sahasrashaH |
pranaShTasa~nj~naiH punaruchChvasadbhi rmahI babhUvAnugatairivAgnibhiH || 20||

divashchyutairbhUratidIptimadbhi rnaktaM grahairdyauramaleva dIptaiH || 20||

sharAstu karNArjunabAhumuktA  vidArya nAgAshvamanuShyadehAn |
prANAnnirasyAshu mahImatIyu rmahoragA vAsamivAbhito.astraiH || 21||

hatairmanuShyAshvagajaishcha sa~Nkhye  sharAvabhinnaishcha rathairbabhUva |
dhana~njayasyAdhiratheshcha mArge  gajairagamyA vasudhAtidurgA || 22||

rathairvareShUnmathitaishcha yodhaiH  sa.nsyUtasUtAshvavarAyudhadhvajaiH |
vishIrNashastrairvinikRRittabandhurai rnikRRittachakrAkShayugatriveNubhiH || 23||

vimuktayantrairnihatairayasmayai rhatAnuSha~NgairviniSha~NgabandhuraiH |
prabhagnanIDairmaNihemamaNDitaiH  stRRitA mahI dyauriva shAradairghanaiH || 24||

vikRRiShyamaNairjavanairala~NkRRitai rhateshvarairAjirathaiH sukalpitaiH |
manuShyamAta~NgarathAshvarAshibhi rdrutaM vrajanto bahudhA vichUrNitAH || 25||

sahemapaTTAH parighAH parashvadhAH  kaDa~NgarAyomusalAni paTTishAH |
petushcha khaDgA vimalA vikoshA  gadAshcha jAmbUnadapaTTabaddhAH || 26||

chApAni rukmA~NgadabhUShaNAni  sharAshcha kArtasvarachitrapu~NkhAH |
RRiShTyashcha pItA vimalA vikoshAH  prAsAH sakhaDgAH kanakAvabhAsAH || 27||

ChatrANi vAlavyajanAni sha~NkhAH  srajashcha puShpottamahemachitrAH |
kuthAH patAkAmbaraveShTitAshcha  kirITamAlA mukuTAshcha shubhrAH || 28||

prakIrNakA viprakIrNAH kuthAshcha  pradhAnamuktAtaralAshcha hArAH |
ApIDakeyUravarA~NgadAni  graiveyaniShkAH sasuvarNasUtrAH || 29||

maNyuttamA vajrasuvarNamuktA  ratnAni chochchAvachama~NgalAni |
gAtrANi chAtyantasukhochitAni  shirA.nsi chendupratimAnanAni || 30||

dehA.nshcha bhogA.nshcha parichChadA.nshcha  tyaktvA manoj~nAni sukhAni chApi |
svadharmaniShThAM mahatImavApya  vyAptA.nshcha lokAnyashasA samIyuH || 31||

ityevamuktvA virarAma shalyo  duryodhanaH shokaparItachetAH |
hA karNa hA karNa iti bruvANa  Arto visa~nj~no bhRRishamashrunetraH || 32||

taM droNaputrapramukhA narendrAH  sarve samAshvAsya saha prayAnti |
nirIkShamANA muhurarjunasya  dhvajaM mahAntaM yashasA jvalantam || 33||

narAshvamAta~NgasharIrajena  raktena siktA rudhireNa bhUmiH |
raktAmbarasraktapanIyayogA nnArI prakAshA iva sarvagamyA || 34||

prachChannarUpA rudhireNa rAja nraudre muhUrte.ativirAjamAnAH |
naivAvatasthuH kuravaH samIkShya  pravrAjitA devalokAshcha sarve || 35||

vadhena karNasya suduHkhitAste  hA karNa hA karNa iti bruvANAH |
drutaM prayAtAH shibirANi rAja ndivAkaraM raktamavekShamANAH || 36||

gANDIvamuktaistu suvarNapu~NkhaiH  shitaiH sharaiH shoNitadigdhavAjaiH |
sharaishchitA~Ngo bhuvi bhAti karNo  hato.api sansUrya ivA.nshumAlI || 37||

karNasya dehaM rudhirAvasiktaM  bhaktAnukampI bhagavAnvivasvAn |
spRRiShTvA karairlohitaraktarUpaH  siShNAsurabhyeti paraM samudram || 38||

itIva sa~nchintya surarShisa~NghAH  samprasthitA yAnti yathAniketam |
sa~nchintayitvA cha janA visasru ryathAsukhaM khaM cha mahItalaM cha || 39||

tadadbhutaM prANabhRRitAM bhaya~NkaraM  nishamya yuddhaM kuruvIramukhyayoH |
dhana~njayasyAdhiratheshcha vismitAH  prasha.nsamAnAH prayayustadA janAH || 40||

sharaiH sa~NkRRittavarmANaM vIraM vishasane hatam |
gatAsumapi rAdheyaM naiva lakShmIrvyamu~nchata || 41||

nAnAbharaNavAnrAjanmRRiShTajAmbUnadA~NgadaH |
hato vaikartanaH shete pAdapo.a~NkuravAniva || 42||

kanakottamasa~NkAshaH pradIpta iva pAvakaH |
saputraH puruShavyAghraH sa.nshAntaH pArthatejasA || 43||

pratApya pANDavAnrAjanpA~nchAlA.nshchAstratejasA || 43||

dadAnItyeva yo.avochanna nAstItyarthito.arthibhiH |
sadbhiH sadA satpuruShaH sa hato dvairathe vRRiShaH || 44||

yasya brAhmaNasAtsarvamAtmArthaM na mahAtmanaH |
nAdeyaM brAhmaNeShvAsIdyasya svamapi jIvitam || 45||

sadA nR^INAM priyo dAtA priyadAno divaM gataH |
AdAya tava putrANAM jayAshAM sharma varma cha || 46||

hate sma karNe sarito na sravanti  jagAma chAstaM kaluSho divAkaraH |
grahashcha tiryagjvalitArkavarNo  yamasya putro.abhyudiyAya rAjan || 47||

nabhaH paphAlAtha nanAda chorvI  vavushcha vAtAH paruShAtivelam |
dishaH sadhUmAshcha bhRRishaM prajajvalu rmahArNavAshchukShubhire cha sasvanAH || 48||

sakAnanAH sAdrichayAshchakampuH  pravivyathurbhUtagaNAshcha mAriSha |
bRRihaspatI rohiNIM samprapIDya  babhUva chandrArkasamAnavarNaH || 49||

hate karNe na disho viprajaj~nu stamovRRitA dyaurvichachAla bhUmiH |
papAta cholkA jvalanaprakAshA  nishAcharAshchApyabhavanprahRRiShTAH || 50||

shashiprakAshAnanamarjuno yadA  kShureNa karNasya shiro nyapAtayat |
athAntarikShe divi cheha chAsakRRi dbabhUva hAheti janasya nisvanaH || 51||

sa devagandharvamanuShyapUjitaM  nihatya karNaM ripumAhave.arjunaH |
rarAja pArthaH parameNa tejasA  vRRitraM nihatyeva sahasralochanaH || 52||

tato rathenAmbudavRRindanAdinA  sharannabhomadhyagabhAskaratviShA |
patAkinA bhImaninAdaketunA  himendusha~NkhasphaTikAvabhAsinA || 53||

suvarNamuktAmaNivajravidrumai rala~NkRRitenApratimAnaraMhasA || 53||

narottamau pANDavakeshimardanA vudAhitAvagnidivAkaropamau |
raNAjire vItabhayau virejatuH  samAnayAnAviva viShNuvAsavau || 54||

tato dhanurjyAtalaneminisvanaiH  prasahya kRRitvA cha ripUnhataprabhAn |
sa.nsAdhayitvaiva kurU~nsharaughaiH  kapidhvajaH pakShivaradhvajashcha || 55||

prasahya sha~Nkhau dhamatuH sughoShau  manA.nsyarINAmavasAdayantau || 55||

suvarNajAlAvatatau mahAsvanau  himAvadAtau parigRRihya pANibhiH |
chuchumbatuH sha~Nkhavarau nRRiNAM varau  varAnanAbhyAM yugapachcha dadhmatuH || 56||

pA~nchajanyasya nirghoSho devadattasya chobhayoH |
pRRithivImantarikShaM cha dyAmapashchApyapUrayat || 57||

tau sha~Nkhashabdena ninAdayantau  vanAni shailAnsarito dishashcha |
vitrAsayantau tava putrasenAM  yudhiShThiraM nandayataH sma vIrau || 58||

tataH prayAtAH kuravo javena  shrutvaiva sha~NkhasvanamIryamANam |
vihAya madrAdhipatiM patiM cha  duryodhanaM bhArata bhAratAnAm || 59||

mahAhave taM bahu shobhamAnaM  dhana~njayaM bhUtagaNAH sametAH |
tadAnvamodanta janArdanaM cha  prabhAkarAvabhyuditau yathaiva || 60||

samAchitau karNasharaiH parantapA vubhau vyabhAtAM samare.achyutArjunau |
tamo nihatyAbhyuditau yathAmalau  shashA~NkasUryAviva rashmimAlinau || 61||

vihAya tAnbANagaNAnathAgatau  suhRRidvRRitAvapratimAnavikramau |
sukhaM praviShTau shibiraM svamIshvarau  sadasyahUtAviva vAsavAchyutau || 62||

sadevagandharvamanuShyachAraNai rmaharShibhiryakShamahoragairapi |
jayAbhivRRiddhyA parayAbhipUjitau  nihatya karNaM paramAhave tadA || 63||

\hrule

\medskip
              yudhiShThirAnandaH
                  69
\medskip

sa~njaya uvAcha||

tathA nipAtite karNe tava sainye cha vidrute |
AshliShya pArthaM dAshArho harShAdvachanamabravIt || 1||

hato balabhidA vRRitrastvayA karNo dhana~njaya |
vadhaM vai karNavRRitrAbhyAM kathayiShyanti mAnavAH || 2||

vajriNA nihato vRRitraH sa.nyuge bhUritejasA |
tvayA tu nihataH karNo dhanuShA nishitaiH sharaiH || 3||

tamimaM vikramaM loke prathitaM te yashovaham |
nivedayAvaH kaunteya dharmarAjAya dhImate || 4||

vadhaM karNasya sa~NgrAme dIrghakAlachikIrShitam |
nivedya dharmarAjasya tvamAnRRiNyaM gamiShyasi || 5||

tathetyukte keshavastu pArthena yadupu~NgavaH |
paryavartayadavyagro rathaM rathavarasya tam || 6||

dhRRiShTadyumnaM yudhAmanyuM mAdrIputrau vRRikodaram |
yuyudhAnaM cha govinda idaM vachanamabravIt || 7||

parAnabhimukhA yattAstiShThadhvaM bhadramastu vaH |
yAvadAvedyate rAj~ne hataH karNo.arjunena vai || 8||

sa taiH shUrairanuj~nAto yayau rAjaniveshanam |
pArthamAdAya govindo dadarsha cha yudhiShThiram || 9||

shayAnaM rAjashArdUlaM kA~nchane shayanottame |
agRRihNItAM cha charaNau muditau pArthivasya tau || 10||

tayoH praharShamAlakShya prahArA.nshchAtimAnuShAn |
rAdheyaM nihataM matvA samuttasthau yudhiShThiraH || 11||

tato.asmai tadyathAvRRittaM vAsudevaH priya.nvadaH |
kathayAmAsa karNasya nidhanaM yadunandanaH || 12||

IShadutsmayamAnastu kRRiShNo rAjAnamabravIt |
yudhiShThiraM hatAmitraM kRRitA~njalirathAchyutaH || 13||

diShTyA gANDIvadhanvA cha pANDavashcha vRRikodaraH |
tvaM chApi kushalI rAjanmAdrIputrau cha pANDavau || 14||

muktA vIrakShayAdasmAtsa~NgrAmAllomaharShaNAt |
kShipramuttarakAlAni kuru kAryANi pArthiva || 15||

hato vaikartanaH krUraH sUtaputro mahAbalaH |
diShTyA jayasi rAjendra diShTyA vardhasi pANDava || 16||

yaH sa dyUtajitAM kRRiShNAM prAhasatpuruShAdhamaH |
tasyAdya sUtaputrasya bhUmiH pibati shoNitam || 17||

shete.asau sharadIrNA~NgaH shatruste kurupu~Ngava |
taM pashya puruShavyAghra vibhinnaM bahudhA sharaiH || 18||

yudhiShThirastu dAshArhaM prahRRiShTaH pratyapUjayat |
diShTyA diShTyeti rAjendra prItyA chedamuvAcha ha || 19||

naitachchitraM mahAbAho tvayi devakinandana |
tvayA sArathinA pArtho yatkuryAdadya pauruSham || 20||

pragRRihya cha kurushreShThaH sA~NgadaM dakShiNaM bhujam |
uvAcha dharmabhRRitpArtha ubhau tau keshavArjunau || 21||

naranArAyaNau devau kathitau nAradena ha |
dharmasa.nsthApane yuktau purANau puruShottamau || 22||

asakRRichchApi medhAvI kRRiShNadvaipAyano mama |
kathAmetAM mahAbAho divyAmakathayatprabhuH || 23||

tava kRRiShNa prabhAveNa gANDIvena dhana~njayaH |
jayatyabhimukhA~nshatrUnna chAsIdvimukhaH kvachit || 24||

jayashchaiva dhruvo.asmAkaM na tvasmAkaM parAjayaH |
yadA tvaM yudhi pArthasya sArathyamupajagmivAn || 25||

evamuktvA mahArAja taM rathaM hemabhUShitam |
dantavarNairhayairyuktaM kAlavAlairmahArathaH || 26||

AsthAya puruShavyAghraH svabalenAbhisa.nvRRitaH |
kRRiShNArjunAbhyAM vIrAbhyAmanumanya tataH priyam || 27||

Agato bahuvRRittAntaM draShTumAyodhanaM tadA |
AbhAShamANastau vIrAvubhau mAdhavaphalgunau || 28||

sa dadarsha raNe karNaM shayAnaM puruSharShabham |
gANDIvamuktairvishikhaiH sarvataH shakalIkRRitam || 29||

saputraM nihataM dRRiShTvA karNaM rAjA yudhiShThiraH |
prashasha.nsa naravyAghrAvubhau mAdhavapANDavau || 30||

adya rAjAsmi govinda pRRithivyAM bhrAtRRibhiH saha |
tvayA nAthena vIreNa viduShA paripAlitaH || 31||

hataM dRRiShTvA naravyAghraM rAdheyamabhimAninam |
nirAsho.adya durAtmAsau dhArtarAShTro bhaviShyati || 32||

jIvitAchchApi rAjyAchcha hate karNe mahArathe || 32||

tvatprasAdAdvayaM chaiva kRRitArthAH puruSharShabha |
tvaM cha gANDIvadhanvA cha vijayI yadunandana || 33||

diShTyA jayasi govinda diShTyA karNo nipAtitaH || 33||

evaM sa bahusho hRRiShTaH prashasha.nsa janArdanam |
arjunaM chApi rAjendra dharmarAjo yudhiShThiraH || 34||

tato bhImaprabhRRitibhiH sarvaishcha bhrAtRRibhirvRRitam |
vardhayanti sma rAjAnaM harShayuktA mahArathAH || 35||

nakulaH sahadevashcha pANDavashcha vRRikodaraH |
sAtyakishcha mahArAja vRRiShNInAM pravaro rathaH || 36||

dhRRiShTadyumnaH shikhaNDI cha pANDupA~nchAlasRRi~njayAH |
pUjayanti sma kaunteyaM nihate sUtanandane || 37||

te vardhayitvA nRRipatiM pANDuputraM yudhiShThiram |
jitakAshino labdhalakShA yuddhashauNDAH prahAriNaH || 38||

stuvantaH stavayuktAbhirvAgbhiH kRRiShNau parantapau |
jagmuH svashibirAyaiva mudA yuktA mahArathAH || 39||

evameSha kShayo vRRittaH sumahA.NllomaharShaNaH |
tava durmantrite rAjannatItaM kiM nu shochasi || 40||

vaishampAyana uvAcha||

shrutvA tadapriyaM rAjandhRRitarAShTro mahIpatiH |
papAta bhUmau nishcheShTaH kauravyaH paramArtivAn || 41||

tathA satyavratA devI gAndhArI dharmadarshinI || 41||

taM pratyagRRihNAdviduro nRRipatiM sa~njayastathA |
paryAshvAsayatashchaivaM tAvubhAveva bhUmipam || 42||

tathaivotthApayAmAsurgAndhArIM rAjayoShitaH |
tAbhyAmAshvAsito rAjA tUShNImAsIdvichetanaH || 43||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


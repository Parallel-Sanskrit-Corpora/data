%@@1
% File name             : mbh15.itx
%--------------------------------------------
% Text title            : 15 mahAbhArate AshramavAsikaparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 15 Mahabharata - Ashramavasikaparva ..}##
\itxtitle{.. 15 mahAbhArate AshramavAsikaparvam ..}##\endtitles ##

              AshramavAsaparva
              dhRRitarAShTrashushrUShA
                  1
\medskip

janamejaya uvAcha||

prApya rAjyaM mahAbhAgAH pANDavA me pitAmahAH |
kathamAsanmahArAje dhRRitarAShTre mahAtmani || 1||

sa hi rAjA hatAmAtyo hataputro nirAshrayaH |
kathamAsIddhataishvaryo gAndhArI cha yashasvinI || 2||

kiyantaM chaiva kAlaM te pitaro mama pUrvakAH |
sthitA rAjye mahAtmAnastanme vyAkhyAtumarhasi || 3||

vaishampAyana uvAcha||

prApya rAjyaM mahAtmAnaH pANDavA hatashatravaH |
dhRRitarAShTraM puraskRRitya pRRithivIM paryapAlayan || 4||

dhRRitarAShTramupAtiShThadviduraH sa~njayastathA |
yuyutsushchApi medhAvI vaishyAputraH sa kauravaH || 5||

pANDavAH sarvakAryANi sampRRichChanti sma taM nRRipam |
chakrustenAbhyanuj~nAtA varShANi dasha pa~ncha cha || 6||

sadA hi gatvA te vIrAH paryupAsanta taM nRRipam |
pAdAbhivandanaM kRRitvA dharmarAjamate sthitAH || 7||

te mUrdhni samupAghrAtAH sarvakAryANi chakrire || 7||

kuntibhojasutA chaiva gAndhArImanvavartata |
draupadI cha subhadrA cha yAshchAnyAH pANDavastriyaH || 8||

samAM vRRittimavartanta tayoH shvashrvoryathAvidhi || 8||

shayanAni mahArhANi vAsA.nsyAbharaNAni cha |
rAjArhANi cha sarvANi bhakShyabhojyAnyanekashaH || 9||

yudhiShThiro mahArAja dhRRitarAShTre.abhyupAharat || 9||

tathaiva kuntI gAndhAryAM guruvRRittimavartata |
viduraH sa~njayashchaiva yuyutsushchaiva kauravaH || 10||

upAsate sma taM vRRiddhaM hataputraM janAdhipam || 10||

syAlo droNasya yashchaiko dayito brAhmaNo mahAn |
sa cha tasminmaheShvAsaH kRRipaH samabhavattadA || 11||

vyAsashcha bhagavAnnityaM vAsaM chakre nRRipeNa ha |
kathAH kurvanpurANarShirdevarShinRRiparakShasAm || 12||

dharmayuktAni kAryANi vyavahArAnvitAni cha |
dhRRitarAShTrAbhyanuj~nAto vidurastAnyakArayat || 13||

sAmantebhyaH priyANyasya kAryANi sugurUNyapi |
prApyante.arthaiH sulaghubhiH prabhAvAdvidurasya vai || 14||

akarodbandhamokShA.nshcha vadhyAnAM mokShaNaM tathA |
na cha dharmAtmajo rAjA kadAchitki~nchidabravIt || 15||

vihArayAtrAsu punaH kururAjo yudhiShThiraH |
sarvAnkAmAnmahAtejAH pradadAvambikAsute || 16||

ArAlikAH sUpakArA rAgakhANDavikAstathA |
upAtiShThanta rAjAnaM dhRRitarAShTraM yathA purA || 17||

vAsA.nsi cha mahArhANi mAlyAni vividhAni cha |
upAjahruryathAnyAyaM dhRRitarAShTrasya pANDavAH || 18||

maireyaM madhu mA.nsAni pAnakAni laghUni cha |
chitrAnbhakShyavikArA.nshcha chakrurasya yathA purA || 19||

ye chApi pRRithivIpAlAH samAjagmuH samantataH |
upAtiShThanta te sarve kauravendraM yathA purA || 20||

kuntI cha draupadI chaiva sAtvatI chaiva bhAminI |
ulUpI nAgakanyA cha devI chitrA~NgadA tathA || 21||

dhRRiShTaketoshcha bhaginI jarAsandhasya chAtmajA |
ki~NkarAH smopatiShThanti sarvAH subalajAM tathA || 22||

yathA putraviyukto.ayaM na ki~nchidduHkhamApnuyAt |
iti rAjAnvashAdbhrAtR^Innityameva yudhiShThiraH || 23||

evaM te dharmarAjasya shrutvA vachanamarthavat |
savisheShamavartanta bhImamekaM vinA tadA || 24||

na hi tattasya vIrasya hRRidayAdapasarpati |
dhRRitarAShTrasya durbuddheryadvRRittaM dyUtakAritam || 25||

\hrule

\medskip
                  2
\medskip

vaishampAyana uvAcha||

evaM sampUjito rAjA pANDavairambikAsutaH |
vijahAra yathApUrvamRRiShibhiH paryupAsitaH || 1||

brahmadeyAgrahArA.nshcha pradadau sa kurUdvahaH |
tachcha kuntIsuto rAjA sarvamevAnvamodata || 2||

AnRRisha.nsyaparo rAjA prIyamANo yudhiShThiraH |
uvAcha sa tadA bhrAtR^InamAtyA.nshcha mahIpatiH || 3||

mayA chaiva bhavadbhishcha mAnya eSha narAdhipaH |
nideshe dhRRitarAShTrasya yaH sthAsyati sa me suhRRit || 4||

viparItashcha me shatrurnirasyashcha bhavennaraH || 4||

paridRRiShTeShu chAhaHsu putrANAM shrAddhakarmaNi |
dadAtu rAjA sarveShAM yAvadasya chikIrShitam || 5||

tataH sa rAjA kauravyo dhRRitarAShTro mahAmanAH |
brAhmaNebhyo mahArhebhyo dadau vittAnyanekashaH || 6||

dharmarAjashcha bhImashcha savyasAchI yamAvapi |
tatsarvamanvavartanta dhRRitarAShTravyapekShayA || 7||

kathaM nu rAjA vRRiddhaH sanputrashokasamAhataH |
shokamasmatkRRitaM prApya na mriyeteti chintyate || 8||

yAvaddhi kurumukhyasya jIvatputrasya vai sukham |
babhUva tadavApnotu bhogA.nshcheti vyavasthitAH || 9||

tataste sahitAH sarve bhrAtaraH pa~ncha pANDavAH |
tathAshIlAH samAtasthurdhRRitarAShTrasya shAsane || 10||

dhRRitarAShTrashcha tAnvIrAnvinItAnvinaye sthitAn |
shiShyavRRittau sthitAnnityaM guruvatparyapashyata || 11||

gAndhArI chaiva putrANAM vividhaiH shrAddhakarmabhiH |
AnRRiNyamagamatkAmAnviprebhyaH pratipAdya vai || 12||

evaM dharmabhRRitAM shreShTho dharmarAjo yudhiShThiraH |
bhrAtRRibhiH sahito dhImAnpUjayAmAsa taM nRRipam || 13||

\hrule

\medskip
                  3
\medskip

vaishampAyana uvAcha||

sa rAjA sumahAtejA vRRiddhaH kurukulodvahaH |
nApashyata tadA ki~nchidapriyaM pANDunandane || 1||

vartamAneShu sadvRRittiM pANDaveShu mahAtmasu |
prItimAnabhavadrAjA dhRRitarAShTro.ambikAsutaH || 2||

saubaleyI cha gAndhArI putrashokamapAsya tam |
sadaiva prItimatyAsIttanayeShu nijeShviva || 3||

priyANyeva tu kauravyo nApriyANi kurUdvaha |
vaichitravIrye nRRipatau samAcharati nityadA || 4||

yadyadbrUte cha ki~nchitsa dhRRitarAShTro narAdhipaH |
guru vA laghu vA kAryaM gAndhArI cha yashasvinI || 5||

tatsa rAjA mahArAja pANDavAnAM dhurandharaH |
pUjayitvA vachastattadakArShItparavIrahA || 6||

tena tasyAbhavatprIto vRRittena sa narAdhipaH |
anvatapyachcha sa.nsmRRitya putraM mandamachetasam || 7||

sadA cha prAtarutthAya kRRitajapyaH shuchirnRRipaH |
AshAste pANDuputrANAM samareShvaparAjayam || 8||

brAhmaNAnvAchayitvA cha hutvA chaiva hutAshanam |
AyuShyaM pANDuputrANAmAshAste sa narAdhipaH || 9||

na tAM prItiM parAmApa putrebhyaH sa mahIpatiH |
yAM prItiM pANDuputrebhyaH samavApa tadA nRRipaH || 10||

brAhmaNAnAM cha vRRiddhAnAM kShatriyANAM cha bhArata |
tathA viTshUdrasa~NghAnAmabhavatsupriyastadA || 11||

yachcha ki~nchitpurA pApaM dhRRitarAShTrasutaiH kRRitam |
akRRitvA hRRidi tadrAjA taM nRRipaM so.anvavartata || 12||

yashcha kashchinnaraH ki~nchidapriyaM chAmbikAsute |
kurute dveShyatAmeti sa kaunteyasya dhImataH || 13||

na rAj~no dhRRitarAShTrasya na cha duryodhanasya vai |
uvAcha duShkRRitaM ki~nchidyudhiShThirabhayAnnaraH || 14||

dhRRityA tuShTo narendrasya gAndhArI vidurastathA |
shauchena chAjAtashatrorna tu bhImasya shatruhan || 15||

anvavartata bhImo.api niShTanandharmajaM nRRipam |
dhRRitarAShTraM cha samprekShya sadA bhavati durmanAH || 16||

rAjAnamanuvartantaM dharmaputraM mahAmatim |
anvavartata kauravyo hRRidayena parA~NmukhaH || 17||

\hrule

\medskip
              bhImApanayaH
                  4
\medskip

vaishampAyana uvAcha||

yudhiShThirasya nRRipaterduryodhanapitustathA |
nAntaraM dadRRishU rAjanpuruShAH praNayaM prati || 1||

yadA tu kauravo rAjA putraM sasmAra bAlisham |
tadA bhImaM hRRidA rAjannapadhyAti sa pArthivaH || 2||

tathaiva bhImaseno.api dhRRitarAShTraM janAdhipam |
nAmarShayata rAjendra sadaivAtuShTavaddhRRidA || 3||

aprakAshAnyapriyANi chakArAsya vRRikodaraH |
Aj~nAM pratyaharachchApi kRRitakaiH puruShaiH sadA || 4||

atha bhImaH suhRRinmadhye bAhushabdaM tathAkarot |
sa.nshrave dhRRitarAShTrasya gAndhAryAshchApyamarShaNaH || 5||

smRRitvA duryodhanaM shatruM karNaduHshAsanAvapi |
provAchAtha susa.nrabdho bhImaH sa paruShaM vachaH || 6||

andhasya nRRipateH putrA mayA parighabAhunA |
nItA lokamamuM sarve nAnAshastrAttajIvitAH || 7||

imau tau parighaprakhyau bhujau mama durAsadau |
yayorantaramAsAdya dhArtarAShTrAH kShayaM gatAH || 8||

tAvimau chandanenAktau vandanIyau cha me bhujau |
yAbhyAM duryodhano nItaH kShayaM sasutabAndhavaH || 9||

etAshchAnyAshcha vividhAH shalyabhUtA janAdhipaH |
vRRikodarasya tA vAchaH shrutvA nirvedamAgamat || 10||

sA cha buddhimatI devI kAlaparyAyavedinI |
gAndhArI sarvadharmaj~nA tAnyalIkAni shushruve || 11||

tataH pa~nchadashe varShe samatIte narAdhipaH |
rAjA nirvedamApede bhImavAgbANapIDitaH || 12||

nAnvabudhyata tadrAjA kuntIputro yudhiShThiraH |
shvetAshvo vAtha kuntI vA draupadI vA yashasvinI || 13||

mAdrIputrau cha bhImasya chittaj~nAvanvamodatAm |
rAj~nastu chittaM rakShantau nochatuH ki~nchidapriyam || 14||

tataH samAnayAmAsa dhRRitarAShTraH suhRRijjanam |
bAShpasa.ndigdhamatyarthamidamAha vacho bhRRisham || 15||

\hrule

\medskip
              dhRRitarAShTrasya vanagamanasa.nkalpaH
                  5
\medskip

dhRRitarAShTra uvAcha||

viditaM bhavatAmetadyathA vRRittaH kurukShayaH |
mamAparAdhAttatsarvamiti j~neyaM tu kauravAH || 1||

yo.ahaM duShTamatiM mUDhaM j~nAtInAM bhayavardhanam |
duryodhanaM kauravANAmAdhipatye.abhyaShechayam || 2||

yachchAhaM vAsudevasya vAkyaM nAshrauShamarthavat |
vadhyatAM sAdhvayaM pApaH sAmAtya iti durmatiH || 3||

putrasnehAbhibhUtashcha hitamukto manIShibhiH |
vidureNAtha bhIShmeNa droNena cha kRRipeNa cha || 4||

pade pade bhagavatA vyAsena cha mahAtmanA |
sa~njayenAtha gAndhAryA tadidaM tapyate.adya mAm || 5||

yachchAhaM pANDuputreNa guNavatsu mahAtmasu |
na dattavA~nshriyaM dIptAM pitRRipaitAmahImimAm || 6||

vinAshaM pashyamAno hi sarvarAj~nAM gadAgrajaH |
etachChreyaH sa paramamamanyata janArdanaH || 7||

so.ahametAnyalIkAni nivRRittAnyAtmanaH sadA |
hRRidaye shalyabhUtAni dhArayAmi sahasrashaH || 8||

visheShatastu dahyAmi varShaM pa~nchadashaM hi vai |
asya pApasya shuddhyarthaM niyato.asmi sudurmatiH || 9||

chaturthe niyate kAle kadAchidapi chAShTame |
tRRiShNAvinayanaM bhu~nje gAndhArI veda tanmama || 10||

karotyAhAramiti mAM sarvaH parijanaH sadA |
yudhiShThirabhayAdvetti bhRRishaM tapyati pANDavaH || 11||

bhUmau shaye japyaparo darbheShvajinasa.nvRRitaH |
niyamavyapadeshena gAndhArI cha yashasvinI || 12||

hataM putrashataM shUraM sa~NgrAmeShvapalAyinam |
nAnutapyAmi tachchAhaM kShatradharmaM hi taM viduH || 13||

ityuktvA dharmarAjAnamabhyabhAShata kauravaH || 13||

bhadraM te yAdavImAtarvAkyaM chedaM nibodha me |
sukhamasmyuShitaH putra tvayA suparipAlitaH || 14||

mahAdAnAni dattAni shrAddhAni cha punaH punaH |
prakRRiShTaM me vayaH putra puNyaM chIrNaM yathAbalam || 15||

gAndhArI hataputreyaM dhairyeNodIkShate cha mAm || 15||

draupadyA hyapakartArastava chaishvaryahAriNaH |
samatItA nRRisha.nsAste dharmeNa nihatA yudhi || 16||

na teShu pratikartavyaM pashyAmi kurunandana |
sarve shastrajitA.NllokAngatAste.abhimukhaM hatAH || 17||

Atmanastu hitaM mukhyaM pratikartavyamadya me |
gAndhAryAshchaiva rAjendra tadanuj~nAtumarhasi || 18||

tvaM hi dharmabhRRitAM shreShThaH satataM dharmavatsalaH |
rAjA guruH prANabhRRitAM tasmAdetadbravImyaham || 19||

anuj~nAtastvayA vIra sa.nshrayeyaM vanAnyaham |
chIravalkalabhRRidrAjangAndhAryA sahito.anayA || 20||

tavAshiShaH prayu~njAno bhaviShyAmi vanecharaH || 20||

uchitaM naH kule tAta sarveShAM bharatarShabha |
putreShvaishvaryamAdhAya vayaso.ante vanaM nRRipa || 21||

tatrAhaM vAyubhakSho vA nirAhAro.api vA vasan |
patnyA sahAnayA vIra chariShyAmi tapaH param || 22||

tvaM chApi phalabhAktAta tapasaH pArthivo hyasi |
phalabhAjo hi rAjAnaH kalyANasyetarasya vA || 23||

\hrule

\medskip
                  6
\medskip

yudhiShThira uvAcha||

na mAM prINayate rAjyaM tvayyevaM duHkhite nRRipa |
dhi~NmAmastu sudurbuddhiM rAjyasaktaM pramAdinam || 1||

yo.ahaM bhavantaM duHkhArtamupavAsakRRishaM nRRipa |
yatAhAraM kShitishayaM nAvindaM bhrAtRRibhiH saha || 2||

aho.asmi va~nchito mUDho bhavatA gUDhabuddhinA |
vishvAsayitvA pUrvaM mAM yadidaM duHkhamashnuthAH || 3||

kiM me rAjyena bhogairvA kiM yaj~naiH kiM sukhena vA |
yasya me tvaM mahIpAla duHkhAnyetAnyavAptavAn || 4||

pIDitaM chApi jAnAmi rAjyamAtmAnameva cha |
anena vachasA tubhyaM duHkhitasya janeshvara || 5||

bhavAnpitA bhavAnmAtA bhavAnnaH paramo guruH |
bhavatA viprahINA hi kva nu tiShThAmahe vayam || 6||

auraso bhavataH putro yuyutsurnRRipasattama |
astu rAjA mahArAja yaM chAnyaM manyate bhavAn || 7||

ahaM vanaM gamiShyAmi bhavAnrAjyaM prashAstvidam |
na mAmayashasA dagdhaM bhUyastvaM dagdhumarhasi || 8||

nAhaM rAjA bhavAnrAjA bhavatA paravAnaham |
kathaM guruM tvAM dharmaj~namanuj~nAtumihotsahe || 9||

na manyurhRRidi naH kashchidduryodhanakRRite.anagha |
bhavitavyaM tathA taddhi vayaM te chaiva mohitAH || 10||

vayaM hi putrA bhavato yathA duryodhanAdayaH |
gAndhArI chaiva kuntI cha nirvisheShe mate mama || 11||

sa mAM tvaM yadi rAjendra parityajya gamiShyasi |
pRRiShThatastvAnuyAsyAmi satyenAtmAnamAlabhe || 12||

iyaM hi vasusampUrNA mahI sAgaramekhalA |
bhavatA viprahINasya na me prItikarI bhavet || 13||

bhavadIyamidaM sarvaM shirasA tvAM prasAdaye |
tvadadhInAH sma rAjendra vyetu te mAnaso jvaraH || 14||

bhavitavyamanuprAptaM manye tvAM tajjanAdhipa |
diShTyA shushrUShamANastvAM mokShyAmi manaso jvaram || 15||

dhRRitarAShTra uvAcha||

tApasye me manastAta vartate kurunandana |
uchitaM hi kule.asmAkamaraNyagamanaM prabho || 16||

chiramasmyuShitaH putra chiraM shushrUShitastvayA |
vRRiddhaM mAmabhyanuj~nAtuM tvamarhasi janAdhipa || 17||

vaishampAyana uvAcha||

ityuktvA dharmarAjAnaM vepamAnaH kRRitA~njalim |
uvAcha vachanaM rAjA dhRRitarAShTro.ambikAsutaH || 18||

sa~njayaM cha mahAmAtraM kRRipaM chApi mahAratham |
anunetumihechChAmi bhavadbhiH pRRithivIpatim || 19||

glAyate me mano hIdaM mukhaM cha parishuShyati |
vayasA cha prakRRiShTena vAgvyAyAmena chaiva hi || 20||

ityuktvA sa tu dharmAtmA vRRiddho rAjA kurUdvahaH |
gAndhArIM shishriye dhImAnsahasaiva gatAsuvat || 21||

taM tu dRRiShTvA tathAsInaM nishcheShTaM kurupArthivam |
ArtiM rAjA yayau tUrNaM kaunteyaH paravIrahA || 22||

yudhiShThira uvAcha||

yasya nAgasahasreNa dashasa~Nkhyena vai balam |
so.ayaM nArImupAshritya shete rAjA gatAsuvat || 23||

AyasI pratimA yena bhImasenasya vai purA |
chUrNIkRRitA balavatA sa balArthI shritaH striyam || 24||

dhigastu mAmadharmaj~naM dhigbuddhiM dhikcha me shrutam |
yatkRRite pRRithivIpAlaH shete.ayamatathochitaH || 25||

ahamapyupavatsyAmi yathaivAyaM gururmama |
yadi rAjA na bhu~Nkte.ayaM gAndhArI cha yashasvinI || 26||

vaishampAyana uvAcha||

tato.asya pANinA rAjA jalashItena pANDavaH |
uro mukhaM cha shanakaiH paryamArjata dharmavit || 27||

tena ratnauShadhimatA puNyena cha sugandhinA |
pANisparshena rAj~nastu rAjA sa~nj~nAmavApa ha || 28||

\hrule

\medskip
              vyAsAgamanam.h
                  7
\medskip

dhRRitarAShTra uvAcha||

spRRisha mAM pANinA bhUyaH pariShvaja cha pANDava |
jIvAmIva hi sa.nsparshAttava rAjIvalochana || 1||

mUrdhAnaM cha tavAghrAtumichChAmi manujAdhipa |
pANibhyAM cha parispraShTuM prANA hi na jahurmama || 2||

aShTamo hyadya kAlo.ayamAhArasya kRRitasya me |
yenAhaM kurushArdUla na shaknomi vicheShTitum || 3||

vyAyAmashchAyamatyarthaM kRRitastvAmabhiyAchatA |
tato glAnamanAstAta naShTasa~nj~na ivAbhavam || 4||

tavAmRRitasamasparshaM hastasparshamimaM vibho |
labdhvA sa~njIvito.asmIti manye kurukulodvaha || 5||

vaishampAyana uvAcha||

evamuktastu kaunteyaH pitrA jyeShThena bhArata |
pasparsha sarvagAtreShu sauhArdAttaM shanaistadA || 6||

upalabhya tataH prANAndhRRitarAShTro mahIpatiH |
bAhubhyAM sampariShvajya mUrdhnyAjighrata pANDavam || 7||

vidurAdayashcha te sarve rurudurduHkhitA bhRRisham |
atiduHkhAchcha rAjAnaM nochuH ki~nchana pANDavAH || 8||

gAndhArI tveva dharmaj~nA manasodvahatI bhRRisham |
duHkhAnyavArayadrAjanmaivamityeva chAbravIt || 9||

itarAstu striyaH sarvAH kuntyA saha suduHkhitAH |
netrairAgatavikledaiH parivArya sthitAbhavan || 10||

athAbravItpunarvAkyaM dhRRitarAShTro yudhiShThiram |
anujAnIhi mAM rAja.nstApasye bharatarShabha || 11||

glAyate me manastAta bhUyo bhUyaH prajalpataH |
na mAmataH paraM putra parikleShTumihArhasi || 12||

tasmi.nstu kauravendre taM tathA bruvati pANDavam |
sarveShAmavarodhAnAmArtanAdo mahAnabhUt || 13||

dRRiShTvA kRRishaM vivarNaM cha rAjAnamatathochitam |
upavAsaparishrAntaM tvagasthiparivAritam || 14||

dharmaputraH sa pitaraM pariShvajya mahAbhujaH |
shokajaM bAShpamutsRRijya punarvachanamabravIt || 15||

na kAmaye narashreShTha jIvitaM pRRithivIM tathA |
yathA tava priyaM rAja.nshchikIrShAmi parantapa || 16||

yadi tvahamanugrAhyo bhavato dayito.api vA |
kriyatAM tAvadAhArastato vetsyAmahe vayam || 17||

tato.abravInmahAtejA dharmaputraM sa pArthivaH |
anuj~nAtastvayA putra bhu~njIyAmiti kAmaye || 18||

iti bruvati rAjendre dhRRitarAShTre yudhiShThiram |
RRiShiH satyavatIputro vyAso.abhyetya vacho.abravIt || 19||

\hrule

\medskip
              vyAsavAkyam.h
                  8
\medskip

vyAsa uvAcha||

yudhiShThira mahAbAho yadAha kurunandanaH |
dhRRitarAShTro mahAtmA tvAM tatkuruShvAvichArayan || 1||

ayaM hi vRRiddho nRRipatirhataputro visheShataH |
nedaM kRRichChraM chirataraM sahediti matirmama || 2||

gAndhArI cha mahAbhAgA prAj~nA karuNavedinI |
putrashokaM mahArAja dhairyeNodvahate bhRRisham || 3||

ahamapyetadeva tvAM bravImi kuru me vachaH |
anuj~nAM labhatAM rAjA mA vRRitheha mariShyati || 4||

rAjarShINAM purANAnAmanuyAtu gatiM nRRipaH |
rAjarShINAM hi sarveShAmante vanamupAshrayaH || 5||

vaishampAyana uvAcha||

ityuktaH sa tadA rAjA vyAsenAdbhutakarmaNA |
pratyuvAcha mahAtejA dharmarAjo yudhiShThiraH || 6||

bhagavAneva no mAnyo bhagavAneva no guruH |
bhagavAnasya rAjyasya kulasya cha parAyaNam || 7||

ahaM tu putro bhagavAnpitA rAjA gurushcha me |
nideshavartI cha pituH putro bhavati dharmataH || 8||

ityuktaH sa tu taM prAha vyAso dharmabhRRitAM varaH |
yudhiShThiraM mahAtejAH punareva vishAM pate || 9||

evametanmahAbAho yathA vadasi bhArata |
rAjAyaM vRRiddhatAM prAptaH pramANe parame sthitaH || 10||

so.ayaM mayAbhyanuj~nAtastvayA cha pRRithivIpate |
karotu svamabhiprAyaM mAsya vighnakaro bhava || 11||

eSha eva paro dharmo rAjarShINAM yudhiShThira |
samare vA bhavenmRRityurvane vA vidhipUrvakam || 12||

pitrA tu tava rAjendra pANDunA pRRithivIkShitA |
shiShyabhUtena rAjAyaM guruvatparyupAsitaH || 13||

kratubhirdakShiNAvadbhirannaparvatashobhitaiH |
mahadbhiriShTaM bhogAshcha bhuktAH putrAshcha pAlitAH || 14||

putrasa.nsthaM cha vipulaM rAjyaM viproShite tvayi |
trayodashasamA bhuktaM dattaM cha vividhaM vasu || 15||

tvayA chAyaM naravyAghra gurushushrUShayA nRRipaH |
ArAdhitaH sabhRRityena gAndhArI cha yashasvinI || 16||

anujAnIhi pitaraM samayo.asya tapovidhau |
na manyurvidyate chAsya susUkShmo.api yudhiShThira || 17||

etAvaduktvA vachanamanuj~nApya cha pArthivam |
tathAstviti cha tenoktaH kaunteyena yayau vanam || 18||

gate bhagavati vyAse rAjA pANDusutastataH |
provAcha pitaraM vRRiddhaM mandaM mandamivAnataH || 19||

yadAha bhagavAnvyAso yachchApi bhavato matam |
yadAha cha maheShvAsaH kRRipo vidura eva cha || 20||

yuyutsuH sa~njayashchaiva tatkartAsmyahama~njasA |
sarve hyete.anumAnyA me kulasyAsya hitaiShiNaH || 21||

idaM tu yAche nRRipate tvAmahaM shirasA nataH |
kriyatAM tAvadAhArastato gachChAshramaM prati || 22||

\hrule

\medskip
              yudhiShThirAnushAsanam.h
                  9
\medskip

vaishampAyana uvAcha||

tato rAj~nAbhyanuj~nAto dhRRitarAShTraH pratApavAn |
yayau svabhavanaM rAjA gAndhAryAnugatastadA || 1||

mandaprANagatirdhImAnkRRichChrAdiva samuddharan |
padAtiH sa mahIpAlo jIrNo gajapatiryathA || 2||

tamanvagachChadviduro vidvAnsUtashcha sa~njayaH |
sa chApi parameShvAsaH kRRipaH shAradvatastathA || 3||

sa pravishya gRRihaM rAjA kRRitapUrvAhNikakriyaH |
tarpayitvA dvijashreShThAnAhAramakarottadA || 4||

gAndhArI chaiva dharmaj~nA kuntyA saha manasvinI |
vadhUbhirupachAreNa pUjitAbhu~Nkta bhArata || 5||

kRRitAhAraM kRRitAhArAH sarve te vidurAdayaH |
pANDavAshcha kurushreShThamupAtiShThanta taM nRRipam || 6||

tato.abravInmahArAja kuntIputramupahvare |
niShaNNaM pANinA pRRiShThe sa.nspRRishannambikAsutaH || 7||

apramAdastvayA kAryaH sarvathA kurunandana |
aShTA~Nge rAjashArdUla rAjye dharmapuraskRRite || 8||

tattu shakyaM yathA tAta rakShituM pANDunandana |
rAjyaM dharmaM cha kaunteya vidvAnasi nibodha tat || 9||

vidyAvRRiddhAnsadaiva tvamupAsIthA yudhiShThira |
shRRiNuyAste cha yadbrUyuH kuryAshchaivAvichArayan || 10||

prAtarutthAya tAnrAjanpUjayitvA yathAvidhi |
kRRityakAle samutpanne pRRichChethAH kAryamAtmanaH || 11||

te tu saMmAnitA rAja.nstvayA rAjyahitArthinA |
pravakShyanti hitaM tAta sarvaM kauravanandana || 12||

indriyANi cha sarvANi vAjivatparipAlaya |
hitAya vai bhaviShyanti rakShitaM draviNaM yathA || 13||

amAtyAnupadhAtItAnpitRRipaitAmahA~nshuchIn |
dAntAnkarmasu sarveShu mukhyAnmukhyeShu yojayeH || 14||

chArayethAshcha satataM chArairaviditaiH parAn |
parIkShitairbahuvidhaM svarAShTreShu pareShu cha || 15||

puraM cha te suguptaM syAddRRiDhaprAkAratoraNam |
aTTATTAlakasambAdhaM ShaTpathaM sarvatodisham || 16||

tasya dvArANi kAryANi paryAptAni bRRihanti cha |
sarvataH suvibhaktAni yantrairArakShitAni cha || 17||

puruShairalamarthaj~nairviditaiH kulashIlataH |
AtmA cha rakShyaH satataM bhojanAdiShu bhArata || 18||

vihArAhArakAleShu mAlyashayyAsaneShu cha |
striyashcha te suguptAH syurvRRiddhairAptairadhiShThitAH || 19||

shIlavadbhiH kulInaishcha vidvadbhishcha yudhiShThira || 19||

mantriNashchaiva kurvIthA dvijAnvidyAvishAradAn |
vinItA.nshcha kulInA.nshcha dharmArthakushalAnRRijUn || 20||

taiH sArdhaM mantrayethAstvaM nAtyarthaM bahubhiH saha |
samastairapi cha vyastairvyapadeshena kenachit || 21||

susa.nvRRitaM mantragRRihaM sthalaM chAruhya mantrayeH |
araNye niHshalAke vA na cha rAtrau katha~nchana || 22||

vAnarAH pakShiNashchaiva ye manuShyAnukAriNaH |
sarve mantragRRihe varjyA ye chApi jaDapa~NgukAH || 23||

mantrabhede hi ye doShA bhavanti pRRithivIkShitAm |
na te shakyAH samAdhAtuM katha~nchiditi me matiH || 24||

doShA.nshcha mantrabhedeShu brUyAstvaM mantrimaNDale |
abhede cha guNAnrAjanpunaH punarari.ndama || 25||

paurajAnapadAnAM cha shauchAshauchaM yudhiShThira |
yathA syAdviditaM rAja.nstathA kAryamari.ndama || 26||

\hrule

\medskip
                  10
\medskip

dhRRitarAShTra uvAcha||

vyavahArAshcha te tAta nityamAptairadhiShThitAH |
yojyAstuShTairhitai rAjannityaM chArairanuShThitAH || 1||

parimANaM viditvA cha daNDaM daNDyeShu bhArata |
praNayeyuryathAnyAyaM puruShAste yudhiShThira || 2||

AdAnaruchayashchaiva paradArAbhimarshakAH |
ugradaNDapradhAnAshcha mithyA vyAhAriNastathA || 3||

AkroShTArashcha lubdhAshcha hantAraH sAhasapriyAH |
sabhAvihArabhettAro varNAnAM cha pradUShakAH || 4||

hiraNyadaNDyA vadhyAshcha kartavyA deshakAlataH || 4||

prAtareva hi pashyethA ye kuryurvyayakarma te |
ala~NkAramatho bhojyamata UrdhvaM samAchareH || 5||

pashyethAshcha tato yodhAnsadA tvaM pariharShayan |
dUtAnAM cha charANAM cha pradoShaste sadA bhavet || 6||

sadA chApararAtraM te bhavetkAryArthanirNaye |
madhyarAtre vihAraste madhyAhne cha sadA bhavet || 7||

sarve tvAtyayikAH kAlAH kAryANAM bharatarShabha |
tathaivAla~NkRRitaH kAle tiShThethA bhUridakShiNaH || 8||

chakravatkarmaNAM tAta paryAyo hyeSha nityashaH || 8||

koshasya sa~nchaye yatnaM kurvIthA nyAyataH sadA |
dvividhasya mahArAja viparItaM vivarjayeH || 9||

chArairviditvA shatrU.nshcha ye te rAjyAntarAyiNaH |
tAnAptaiH puruShairdUrAdghAtayethAH parasparam || 10||

karmadRRiShTyAtha bhRRityA.nstvaM varayethAH kurUdvaha |
kArayethAshcha karmANi yuktAyuktairadhiShThitaiH || 11||

senApraNetA cha bhavettava tAta dRRiDhavrataH |
shUraH kleshasahashchaiva priyashcha tava mAnavaH || 12||

sarve jAnapadAshchaiva tava karmANi pANDava |
paurogavAshcha sabhyAshcha kuryurye vyavahAriNaH || 13||

svarandhraM pararandhraM cha sveShu chaiva pareShu cha |
upalakShayitavyaM te nityameva yudhiShThira || 14||

deshAntarasthAshcha narA vikrAntAH sarvakarmasu |
mAtrAbhiranurUpAbhiranugrAhyA hitAstvayA || 15||

guNArthinAM guNaH kAryo viduShAM te janAdhipa |
avichAlyAshcha te te syuryathA merurmahAgiriH || 16||

\hrule

\medskip
                  11
\medskip

dhRRitarAShTra uvAcha||

maNDalAni cha budhyethAH pareShAmAtmanastathA |
udAsInaguNAnAM cha madhyamAnAM tathaiva cha || 1||

chaturNAM shatrujAtAnAM sarveShAmAtatAyinAm |
mitraM chAmitramitraM cha boddhavyaM te.arikarshana || 2||

tathAmAtyA janapadA durgANi viShamANi cha |
balAni cha kurushreShTha bhavantyeShAM yathechChakam || 3||

te cha dvAdasha kaunteya rAj~nAM vai vividhAtmakAH |
mantripradhAnAshcha guNAH ShaShTirdvAdasha cha prabho || 4||

etanmaNDalamityAhurAchAryA nItikovidAH |
atra ShADguNyamAyattaM yudhiShThira nibodha tat || 5||

vRRiddhikShayau cha vij~neyau sthAnaM cha kurunandana |
dvisaptatyA mahAbAho tataH ShADguNyachAriNaH || 6||

yadA svapakSho balavAnparapakShastathAbalaH |
vigRRihya shatrUnkaunteya yAyAtkShitipatistadA || 7||

yadA svapakSho.abalavA.nstadA sandhiM samAshrayet || 7||

dravyANAM sa~nchayashchaiva kartavyaH syAnmahA.nstathA |
yadA samartho yAnAya nachireNaiva bhArata || 8||

tadA sarvaM vidheyaM syAtsthAnaM cha na vibhAjayet |
bhUmiralpaphalA deyA viparItasya bhArata || 9||

hiraNyaM kupyabhUyiShThaM mitraM kShINamakoshavat |
viparItAnna gRRihNIyAtsvayaM sandhivishAradaH || 10||

sandhyarthaM rAjaputraM cha lipsethA bharatarShabha |
viparItastu te.adeyaH putra kasyA~nchidApadi || 11||

tasya pramokShe yatnaM cha kuryAH sopAyamantravit || 11||

prakRRitInAM cha kaunteya rAjA dInAM vibhAvayet |
krameNa yugapaddva.ndvaM vyasanAnAM balAbalam || 12||

pIDanaM stambhanaM chaiva koshabha~Ngastathaiva cha |
kAryaM yatnena shatrUNAM svarAShTraM rakShatA svayam || 13||

na cha hi.nsyo.abhyupagataH sAmanto vRRiddhimichChatA |
kaunteya taM na hi.nseta yo mahIM vijigIShate || 14||

gaNAnAM bhedane yogaM gachChethAH saha mantribhiH |
sAdhusa~NgrahaNAchchaiva pApanigrahaNAttathA || 15||

durbalAshchApi satataM nAvaShTabhyA balIyasA |
tiShThethA rAjashArdUla vaitasIM vRRittimAsthitaH || 16||

yadyevamabhiyAyAchcha durbalaM balavAnnRRipaH |
sAmAdibhirupAyaistaM krameNa vinivartayet || 17||

ashaknuva.nstu yuddhAya niShpatetsaha mantribhiH |
koshena paurairdaNDena ye chAnye priyakAriNaH || 18||

asambhave tu sarvasya yathAmukhyena niShpatet |
krameNAnena mokShaH syAchCharIramapi kevalam || 19||

\hrule

\medskip
                  12
\medskip

dhRRitarAShTra uvAcha||

sandhivigrahamapyatra pashyethA rAjasattama |
dviyoniM trividhopAyaM bahukalpaM yudhiShThira || 1||

rAjendra paryupAsIthAshChittvA dvaividhyamAtmanaH |
tuShTapuShTabalaH shatrurAtmavAniti cha smaret || 2||

paryupAsanakAle tu viparItaM vidhIyate |
AmardakAle rAjendra vyapasarpastato varaH || 3||

vyasanaM bhedanaM chaiva shatrUNAM kArayettataH |
karshanaM bhIShaNaM chaiva yuddhe chApi bahukShayam || 4||

prayAsyamAno nRRipatistrividhaM parichintayet |
Atmanashchaiva shatroshcha shaktiM shAstravishAradaH || 5||

utsAhaprabhushaktibhyAM mantrashaktyA cha bhArata |
upapanno naro yAyAdviparItamato.anyathA || 6||

AdadIta balaM rAjA maulaM mitrabalaM tathA |
aTavIbalaM bhRRitaM chaiva tathA shreNIbalaM cha yat || 7||

tatra mitrabalaM rAjanmaulena na vishiShyate |
shreNIbalaM bhRRitaM chaiva tulya eveti me matiH || 8||

tathA chArabalaM chaiva parasparasamaM nRRipa |
vij~neyaM balakAleShu rAj~nA kAla upasthite || 9||

ApadashchApi boddhavyA bahurUpA narAdhipa |
bhavanti rAj~nAM kauravya yAstAH pRRithagataH shRRiNu || 10||

vikalpA bahavo rAjannApadAM pANDunandana |
sAmAdibhirupanyasya shamayettAnnRRipaH sadA || 11||

yAtrAM yAyAdbalairyukto rAjA ShaDbhiH parantapa |
sa.nyukto deshakAlAbhyAM balairAtmaguNaistathA || 12||

tuShTapuShTabalo yAyAdrAjA vRRiddhyudaye rataH |
AhUtashchApyatho yAyAdanRRitAvapi pArthivaH || 13||

sthUNAshmAnaM vAjirathapradhAnAM  dhvajadrumaiH sa.nvRRitakUlarodhasam |
padAtinAgairbahukardamAM nadIM  sapatnanAshe nRRipatiH prayAyAt || 14||

athopapattyA shakaTaM padmaM vajraM cha bhArata |
ushanA veda yachChAstraM tatraitadvihitaM vibho || 15||

sAdayitvA parabalaM kRRitvA cha balaharShaNam |
svabhUmau yojayedyuddhaM parabhUmau tathaiva cha || 16||

labdhaM prashamayedrAjA nikShipeddhanino narAn |
j~nAtvA svaviShayaM taM cha sAmAdibhirupakramet || 17||

sarvathaiva mahArAja sharIraM dhArayediha |
pretyeha chaiva kartavyamAtmaniHshreyasaM param || 18||

evaM kurva~nshubhA vAcho loke.asmi~nshRRiNute nRRipaH |
pretya svargaM tathApnoti prajA dharmeNa pAlayan || 19||

evaM tvayA kurushreShTha vartitavyaM prajAhitam |
ubhayorlokayostAta prAptaye nityameva cha || 20||

bhIShmeNa pUrvamukto.asi kRRiShNena vidureNa cha |
mayApyavashyaM vaktavyaM prItyA te nRRipasattama || 21||

etatsarvaM yathAnyAyaM kurvIthA bhUridakShiNa |
priyastathA prajAnAM tvaM svarge sukhamavApsyasi || 22||

ashvamedhasahasreNa yo yajetpRRithivIpatiH |
pAlayedvApi dharmeNa prajAstulyaM phalaM labhet || 23||

\hrule

\medskip
              dhRRitarAShTravAkyam.h
                  13
\medskip

yudhiShThira uvAcha||

evametatkariShyAmi yathAttha pRRithivIpate |
bhUyashchaivAnushAsyo.ahaM bhavatA pArthivarShabha || 1||

bhIShme svargamanuprApte gate cha madhusUdane |
vidure sa~njaye chaiva ko.anyo mAM vaktumarhati || 2||

yattu mAmanushAstIha bhavAnadya hite sthitaH |
kartAsmyetanmahIpAla nirvRRito bhava bhArata || 3||

vaishampAyana uvAcha||

evamuktaH sa rAjarShirdharmarAjena dhImatA |
kaunteyaM samanuj~nAtumiyeSha bharatarShabha || 4||

putra vishramyatAM tAvanmamApi balavA~nshramaH |
ityuktvA prAvishadrAjA gAndhAryA bhavanaM tadA || 5||

tamAsanagataM devI gAndhArI dharmachAriNI |
uvAcha kAle kAlaj~nA prajApatisamaM patim || 6||

anuj~nAtaH svayaM tena vyAsenApi maharShiNA |
yudhiShThirasyAnumate kadAraNyaM gamiShyasi || 7||

dhRRitarAShTra uvAcha||

gAndhAryahamanuj~nAtaH svayaM pitrA mahAtmanA |
yudhiShThirasyAnumate gantAsmi nachirAdvanam || 8||

ahaM hi nAma sarveShAM teShAM durdyUtadevinAm |
putrANAM dAtumichChAmi pretyabhAvAnugaM vasu || 9||

sarvaprakRRitisAMnidhyaM kArayitvA svaveshmani || 9||

vaishampAyana uvAcha||

ityuktvA dharmarAjAya preShayAmAsa pArthivaH |
sa cha tadvachanAtsarvaM samAninye mahIpatiH || 10||

tato niShkramya nRRipatistasmAdantaHpurAttadA |
sarvaM suhRRijjanaM chaiva sarvAshcha prakRRitIstathA || 11||

samavetA.nshcha tAnsarvAnpaurajAnapadAnatha || 11||

brAhmaNA.nshcha mahIpAlAnnAnAdeshasamAgatAn |
tataH prAha mahAtejA dhRRitarAShTro mahIpatiH || 12||

shRRiNvantyekAgramanaso brAhmaNAH kurujA~NgalAH |
kShatriyAshchaiva vaishyAshcha shUdrAshchaiva samAgatAH || 13||

bhavantaH kuravashchaiva bahukAlaM sahoShitAH |
parasparasya suhRRidaH parasparahite ratAH || 14||

yadidAnImahaM brUyAmasminkAla upasthite |
tathA bhavadbhiH kartavyamavichArya vacho mama || 15||

araNyagamane buddhirgAndhArIsahitasya me |
vyAsasyAnumate rAj~nastathA kuntIsutasya cha || 16||

bhavanto.apyanujAnantu mA vo.anyA bhUdvichAraNA || 16||

asmAkaM bhavatAM chaiva yeyaM prItirhi shAshvatI |
na chAnyeShvasti desheShu rAj~nAmiti matirmama || 17||

shrAnto.asmi vayasAnena tathA putravinAkRRitaH |
upavAsakRRishashchAsmi gAndhArIsahito.anaghAH || 18||

yudhiShThiragate rAjye prAptashchAsmi sukhaM mahat |
manye duryodhanaishvaryAdvishiShTamiti sattamAH || 19||

mama tvandhasya vRRiddhasya hataputrasya kA gatiH |
RRite vanaM mahAbhAgAstanmAnuj~nAtumarhatha || 20||

tasya tadvachanaM shrutvA sarve te kurujA~NgalAH |
bAShpasa.ndigdhayA vAchA rurudurbharatarShabha || 21||

tAnavibruvataH ki~nchidduHkhashokaparAyaNAn |
punareva mahAtejA dhRRitarAShTro.abravIdidam || 22||

\hrule

\medskip
                  14
\medskip

dhRRitarAShTra uvAcha||

shantanuH pAlayAmAsa yathAvatpRRithivImimAm |
tathA vichitravIryashcha bhIShmeNa paripAlitaH || 1||

pAlayAmAsa vastAto viditaM vo nasa.nshayaH || 1||

yathA cha pANDurbhrAtA me dayito bhavatAmabhUt |
sa chApi pAlayAmAsa yathAvattachcha vettha ha || 2||

mayA cha bhavatAM samyakChushrUShA yA kRRitAnaghAH |
asamyagvA mahAbhAgAstatkShantavyamatandritaiH || 3||

yachcha duryodhanenedaM rAjyaM bhuktamakaNTakam |
api tatra na vo mando durbuddhiraparAddhavAn || 4||

tasyAparAdhAddurbuddherabhimAnAnmahIkShitAm |
vimardaH sumahAnAsIdanayAnmatkRRitAdatha || 5||

tanmayA sAdhu vApIdaM yadi vAsAdhu vai kRRitam |
tadvo hRRidi na kartavyaM mAmanuj~nAtumarhatha || 6||

vRRiddho.ayaM hataputro.ayaM duHkhito.ayaM janAdhipaH |
pUrvarAj~nAM cha putro.ayamiti kRRitvAnujAnata || 7||

iyaM cha kRRipaNA vRRiddhA hataputrA tapasvinI |
gAndhArI putrashokArtA tulyaM yAchati vo mayA || 8||

hataputrAvimau vRRiddhau viditvA duHkhitau tathA |
anujAnIta bhadraM vo vrajAvaH sharaNaM cha vaH || 9||

ayaM cha kauravo rAjA kuntIputro yudhiShThiraH |
sarvairbhavadbhirdraShTavyaH sameShu viShameShu cha || 10||

na jAtu viShamaM chaiva gamiShyati kadAchana || 10||

chatvAraH sachivA yasya bhrAtaro vipulaujasaH |
lokapAlopamA hyete sarve dharmArthadarshinaH || 11||

brahmeva bhagavAneSha sarvabhUtajagatpatiH |
yudhiShThiro mahAtejA bhavataH pAlayiShyati || 12||

avashyameva vaktavyamiti kRRitvA bravImi vaH |
eSha nyAso mayA dattaH sarveShAM vo yudhiShThiraH || 13||

bhavanto.asya cha vIrasya nyAsabhUtA mayA kRRitAH || 13||

yadyeva taiH kRRitaM ki~nchidvyalIkaM vA sutairmama |
yadyanyena madIyena tadanuj~nAtumarhatha || 14||

bhavadbhirhi na me manyuH kRRitapUrvaH katha~nchana |
atyantagurubhaktAnAmeSho.a~njaliridaM namaH || 15||

teShAmasthirabuddhInAM lubdhAnAM kAmachAriNAm |
kRRite yAchAmi vaH sarvAngAndhArIsahito.anaghAH || 16||

ityuktAstena te rAj~nA paurajAnapadA janAH |
nochurbAShpakalAH ki~nchidvIkShAM chakruH parasparam || 17||

\hrule

\medskip
                  15
\medskip

vaishampAyana uvAcha||

evamuktAstu te tena paurajAnapadA janAH |
vRRiddhena rAj~nA kauravya naShTasa~nj~nA ivAbhavan || 1||

tUShNImbhUtA.nstatastA.nstu bAShpakaNThAnmahIpatiH |
dhRRitarAShTro mahIpAlaH punarevAbhyabhAShata || 2||

vRRiddhaM mAM hataputraM cha dharmapatnyA sahAnayA |
vilapantaM bahuvidhaM kRRipaNaM chaiva sattamAH || 3||

pitrA svayamanuj~nAtaM kRRiShNadvaipAyanena vai |
vanavAsAya dharmaj~nA dharmaj~nena nRRipeNa cha || 4||

so.ahaM punaH punaryAche shirasAvanato.anaghAH |
gAndhAryA sahitaM tanmAM samanuj~nAtumarhatha || 5||

shrutvA tu kururAjasya vAkyAni karuNAni te |
ruruduH sarvato rAjansametAH kurujA~NgalAH || 6||

uttarIyaiH karaishchApi sa~nChAdya vadanAni te |
ruruduH shokasantaptA muhUrtaM pitRRimAtRRivat || 7||

hRRidayaiH shUnyabhUtaiste dhRRitarAShTrapravAsajam |
duHkhaM sandhArayantaH sma naShTasa~nj~nA ivAbhavan || 8||

te vinIya tamAyAsaM kururAjaviyogajam |
shanaiH shanaistadAnyonyamabruvansvamatAnyuta || 9||

tataH sandhAya te sarve vAkyAnyatha samAsataH |
ekasminbrAhmaNe rAjannAveshyochurnarAdhipam || 10||

tataH svacharaNe vRRiddhaH saMmato.arthavishAradaH |
sAmbAkhyo bahvRRicho rAjanvaktuM samupachakrame || 11||

anumAnya mahArAjaM tatsadaH samprabhAShya cha |
vipraH pragalbho medhAvI sa rAjAnamuvAcha ha || 12||

rAjanvAkyaM janasyAsya mayi sarvaM samarpitam |
vakShyAmi tadahaM vIra tajjuShasva narAdhipa || 13||

yathA vadasi rAjendra sarvametattathA vibho |
nAtra mithyA vachaH ki~nchitsuhRRittvaM naH parasparam || 14||

na jAtvasya tu va.nshasya rAj~nAM kashchitkadAchana |
rAjAsIdyaH prajApAlaH prajAnAmapriyo bhavet || 15||

pitRRivadbhrAtRRivachchaiva bhavantaH pAlayanti naH |
na cha duryodhanaH ki~nchidayuktaM kRRitavAnnRRipa || 16||

yathA bravIti dharmaj~no muniH satyavatIsutaH |
tathA kuru mahArAja sa hi naH paramo guruH || 17||

tyaktA vayaM tu bhavatA duHkhashokaparAyaNAH |
bhaviShyAmashchiraM rAjanbhavadguNashatairhRRitAH || 18||

yathA shantanunA guptA rAj~nA chitrA~Ngadena cha |
bhIShmavIryopagUDhena pitrA cha tava pArthiva || 19||

bhavadbuddhiyujA chaiva pANDunA pRRithivIkShitA |
tathA duryodhanenApi rAj~nA suparipAlitAH || 20||

na svalpamapi putraste vyalIkaM kRRitavAnnRRipa |
pitarIva suvishvastAstasminnapi narAdhipe || 21||

vayamAsma yathA samyagbhavato viditaM tathA || 21||

tathA varShasahasrAya kuntIputreNa dhImatA |
pAlyamAnA dhRRitimatA sukhaM vindAmahe nRRipa || 22||

rAjarShINAM purANAnAM bhavatAM va.nshadhAriNAm |
kurusa.nvaraNAdInAM bharatasya cha dhImataH || 23||

vRRittaM samanuyAtyeSha dharmAtmA bhUridakShiNaH |
nAtra vAchyaM mahArAja susUkShmamapi vidyate || 24||

uShitAH sma sukhaM nityaM bhavatA paripAlitAH |
susUkShmaM cha vyalIkaM te saputrasya na vidyate || 25||

yattu j~nAtivimarde.asminnAttha duryodhanaM prati |
bhavantamanuneShyAmi tatrApi kurunandana || 26||

\hrule

\medskip
                  16
\medskip

brAhmaNa uvAcha||

na tadduryodhanakRRitaM na cha tadbhavatA kRRitam |
na karNasaubalAbhyAM cha kuravo yatkShayaM gatAH || 1||

daivaM tattu vijAnImo yanna shakyaM prabAdhitum |
daivaM puruShakAreNa na shakyamativartitum || 2||

akShauhiNyo mahArAja dashAShTau cha samAgatAH |
aShTAdashAhena hatA dashabhiryodhapu~NgavaiH || 3||

bhIShmadroNakRRipAdyaishcha karNena cha mahAtmanA |
yuyudhAnena vIreNa dhRRiShTadyumnena chaiva ha || 4||

chaturbhiH pANDuputraishcha bhImArjunayamairnRRipa |
janakShayo.ayaM nRRipate kRRito daivabalAtkRRitaiH || 5||

avashyameva sa~NgrAme kShatriyeNa visheShataH |
kartavyaM nidhanaM loke shastreNa kShatrabandhunA || 6||

tairiyaM puruShavyAghrairvidyAbAhubalAnvitaiH |
pRRithivI nihatA sarvA sahayA sarathadvipA || 7||

na sa rAjAparAdhnoti putrastava mahAmanAH |
na bhavAnna cha te bhRRityA na karNo na cha saubalaH || 8||

yadvinaShTAH kurushreShThA rAjAnashcha sahasrashaH |
sarvaM daivakRRitaM tadvai ko.atra kiM vaktumarhati || 9||

gururmato bhavAnasya kRRitsnasya jagataH prabhuH |
dharmAtmAnamatastubhyamanujAnImahe sutam || 10||

labhatAM vIralokAnsa sasahAyo narAdhipaH |
dvijAgryaiH samanuj~nAtastridive modatAM sukhI || 11||

prApsyate cha bhavAnpuNyaM dharme cha paramAM sthitim |
veda puNyaM cha kArtsnyena samyagbharatasattama || 12||

dRRiShTApadAnAshchAsmAbhiH pANDavAH puruSharShabhAH |
samarthAstridivasyApi pAlane kiM punaH kShiteH || 13||

anuvatsyanti chApImAH sameShu viShameShu cha |
prajAH kurukulashreShTha pANDavA~nshIlabhUShaNAn || 14||

brahmadeyAgrahArA.nshcha parihArA.nshcha pArthiva |
pUrvarAjAtisargA.nshcha pAlayatyeva pANDavaH || 15||

dIrghadarshI kRRitapraj~naH sadA vaishravaNo yathA |
akShudrasachivashchAyaM kuntIputro mahAmanAH || 16||

apyamitre dayAvA.nshcha shuchishcha bharatarShabha |
RRiju pashyati medhAvI putravatpAti naH sadA || 17||

vipriyaM cha janasyAsya sa.nsargAddharmajasya vai |
na kariShyanti rAjarShe tathA bhImArjunAdayaH || 18||

mandA mRRiduShu kauravyAstIkShNeShvAshIviShopamAH |
vIryavanto mahAtmAnaH paurANAM cha hite ratAH || 19||

na kuntI na cha pA~nchAlI na cholUpI na sAtvatI |
asmi~njane kariShyanti pratikUlAni karhichit || 20||

bhavatkRRitamimaM snehaM yudhiShThiravivardhitam |
na pRRiShThataH kariShyanti paurajAnapadA janAH || 21||

adharmiShThAnapi sataH kuntIputrA mahArathAH |
mAnavAnpAlayiShyanti bhUtvA dharmaparAyaNAH || 22||

sa rAjanmAnasaM duHkhamapanIya yudhiShThirAt |
kuru kAryANi dharmyANi namaste bharatarShabha || 23||

vaishampAyana uvAcha||

tasya tadvachanaM dharmyamanubandhaguNottaram |
sAdhu sAdhviti sarvaH sa janaH pratigRRihItavAn || 24||

dhRRitarAShTrashcha tadvAkyamabhipUjya punaH punaH |
visarjayAmAsa tadA sarvAstu prakRRitIH shanaiH || 25||

sa taiH sampUjito rAjA shivenAvekShitastadA |
prA~njaliH pUjayAmAsa taM janaM bharatarShabha || 26||

tato vivesha bhuvanaM gAndhAryA sahito nRRipaH |
vyuShTAyAM chaiva sharvaryAM yachchakAra nibodha tat || 27||

\hrule

\medskip
              bhImasenavAkyam.h
                  17
\medskip

vaishampAyana uvAcha||

vyuShitAyAM rajanyAM tu dhRRitarAShTro.ambikAsutaH |
viduraM preShayAmAsa yudhiShThiraniveshanam || 1||

sa gatvA rAjavachanAduvAchAchyutamIshvaram |
yudhiShThiraM mahAtejAH sarvabuddhimatAM varaH || 2||

dhRRitarAShTro mahArAja vanavAsAya dIkShitaH |
gamiShyati vanaM rAjankArttikImAgatAmimAm || 3||

sa tvA kurukulashreShTha ki~nchidarthamabhIpsati |
shrAddhamichChati dAtuM sa gA~Ngeyasya mahAtmanaH || 4||

droNasya somadattasya bAhlIkasya cha dhImataH |
putrANAM chaiva sarveShAM ye chAsya suhRRido hatAH || 5||

yadi chAbhyanujAnIShe saindhavApasadasya cha || 5||

etachChrutvA tu vachanaM vidurasya yudhiShThiraH |
hRRiShTaH sampUjayAmAsa guDAkeshashcha pANDavaH || 6||

na tu bhImo dRRiDhakrodhastadvacho jagRRihe tadA |
vidurasya mahAtejA duryodhanakRRitaM smaran || 7||

abhiprAyaM viditvA tu bhImasenasya phalgunaH |
kirITI ki~nchidAnamya bhImaM vachanamabravIt || 8||

bhIma rAjA pitA vRRiddho vanavAsAya dIkShitaH |
dAtumichChati sarveShAM suhRRidAmaurdhvadehikam || 9||

bhavatA nirjitaM vittaM dAtumichChati kauravaH |
bhIShmAdInAM mahAbAho tadanuj~nAtumarhasi || 10||

diShTyA tvadya mahAbAho dhRRitarAShTraH prayAchati |
yAchito yaH purAsmAbhiH pashya kAlasya paryayam || 11||

yo.asau pRRithivyAH kRRitsnAyA bhartA bhUtvA narAdhipaH |
parairvinihatApatyo vanaM gantumabhIpsati || 12||

mA te.anyatpuruShavyAghra dAnAdbhavatu darshanam |
ayashasyamato.anyatsyAdadharmyaM cha mahAbhuja || 13||

rAjAnamupatiShThasva jyeShThaM bhrAtaramIshvaram |
arhastvamasi dAtuM vai nAdAtuM bharatarShabha || 14||

evaM bruvANaM kaunteyaM dharmarAjo.abhyapUjayat || 14||

bhImasenastu sakrodhaH provAchedaM vachastadA |
vayaM bhIShmasya kurmeha pretakAryANi phalguna || 15||

somadattasya nRRipaterbhUrishravasa eva cha |
bAhlIkasya cha rAjarSherdroNasya cha mahAtmanaH || 16||

anyeShAM chaiva suhRRidAM kuntI karNAya dAsyati |
shrAddhAni puruShavyAghra mAdAtkauravako nRRipaH || 17||

iti me vartate buddhirmA vo nandantu shatravaH |
kaShTAtkaShTataraM yAntu sarve duryodhanAdayaH || 18||

yairiyaM pRRithivI sarvA ghAtitA kulapA.nsanaiH || 18||

kutastvamadya vismRRitya vairaM dvAdashavArShikam |
aj~nAtavAsagamanaM draupadIshokavardhanam || 19||

kva tadA dhRRitarAShTrasya sneho.asmAsvabhavattadA || 19||

kRRiShNAjinopasa.nvIto hRRitAbharaNabhUShaNaH |
sArdhaM pA~nchAlaputryA tvaM rAjAnamupajagmivAn || 20||

kva tadA droNabhIShmau tau somadatto.api vAbhavat || 20||

yatra trayodasha samA vane vanyena jIvasi |
na tadA tvA pitA jyeShThaH pitRRitvenAbhivIkShate || 21||

kiM te tadvismRRitaM pArtha yadeSha kulapA.nsanaH |
durvRRitto viduraM prAha dyUte kiM jitamityuta || 22||

tameva.nvAdinaM rAjA kuntIputro yudhiShThiraH |
uvAcha bhrAtaraM dhImA~njoShamAsveti bhartsayan || 23||

\hrule

\medskip
              arjunayudhiShThirayoH vAkye
                  18
\medskip

arjuna uvAcha||

bhIma jyeShTho gururme tvaM nAto.anyadvaktumutsahe |
dhRRitarAShTro hi rAjarShiH sarvathA mAnamarhati || 1||

na smarantyaparAddhAni smaranti sukRRitAni cha |
asambhinnArthamaryAdAH sAdhavaH puruShottamAH || 2||

idaM madvachanAtkShattaH kauravaM brUhi pArthivam |
yAvadichChati putrANAM dAtuM tAvaddadAmyaham || 3||

bhIShmAdInAM cha sarveShAM suhRRidAmupakAriNAm |
mama koshAditi vibho mA bhUdbhImaH sudurmanAH || 4||

vaishampAyana uvAcha||

ityukte dharmarAjastamarjunaM pratyapUjayat |
bhImasenaH kaTAkSheNa vIkShAM chakre dhana~njayam || 5||

tataH sa viduraM dhImAnvAkyamAha yudhiShThiraH |
na bhImasene kopaM sa nRRipatiH kartumarhati || 6||

parikliShTo hi bhImo.ayaM himavRRiShTyAtapAdibhiH |
duHkhairbahuvidhairdhImAnaraNye viditaM tava || 7||

kiM tu madvachanAdbrUhi rAjAnaM bharatarShabham |
yadyadichChasi yAvachcha gRRihyatAM madgRRihAditi || 8||

yanmAtsaryamayaM bhImaH karoti bhRRishaduHkhitaH |
na tanmanasi kartavyamiti vAchyaH sa pArthivaH || 9||

yanmamAsti dhanaM ki~nchidarjunasya cha veshmani |
tasya svAmI mahArAja iti vAchyaH sa pArthivaH || 10||

dadAtu rAjA viprebhyo yatheShTaM kriyatAM vyayaH |
putrANAM suhRRidAM chaiva gachChatvAnRRiNyamadya saH || 11||

idaM chApi sharIraM me tavAyattaM janAdhipa |
dhanAni cheti viddhi tvaM kShattarnAstyatra sa.nshayaH || 12||

\hrule

\medskip
              viduravAkyam.h
                  19
\medskip

vaishampAyana uvAcha||

evamuktastu rAj~nA sa viduro buddhisattamaH |
dhRRitarAShTramupetyedaM vAkyamAha mahArthavat || 1||

ukto yudhiShThiro rAjA bhavadvachanamAditaH |
sa cha sa.nshrutya vAkyaM te prashasha.nsa mahAdyutiH || 2||

bIbhatsushcha mahAtejA nivedayati te gRRihAn |
vasu tasya gRRihe yachcha prANAnapi cha kevalAn || 3||

dharmarAjashcha putraste rAjyaM prANAndhanAni cha |
anujAnAti rAjarShe yachchAnyadapi ki~nchana || 4||

bhImastu sarvaduHkhAni sa.nsmRRitya bahulAnyuta |
kRRichChrAdiva mahAbAhuranumanye viniHshvasan || 5||

sa rAj~nA dharmashIlena bhrAtrA bIbhatsunA tathA |
anunIto mahAbAhuH sauhRRide sthApito.api cha || 6||

na cha manyustvayA kArya iti tvAM prAha dharmarAT |
sa.nsmRRitya bhImastadvairaM yadanyAyavadAcharet || 7||

evamprAyo hi dharmo.ayaM kShatriyANAM narAdhipa |
yuddhe kShatriyadharme cha nirato.ayaM vRRikodaraH || 8||

vRRikodarakRRite chAhamarjunashcha punaH punaH |
prasAdayAva nRRipate bhavAnprabhurihAsti yat || 9||

pradadAtu bhavAnvittaM yAvadichChasi pArthiva |
tvamIshvaro no rAjyasya prANAnAM cheti bhArata || 10||

brahmadeyAgrahArA.nshcha putrANAM chaurdhvadehikam |
ito ratnAni gAshchaiva dAsIdAsamajAvikam || 11||

AnayitvA kurushreShTho brAhmaNebhyaH prayachChatu |
dInAndhakRRipaNebhyashcha tatra tatra nRRipAj~nayA || 12||

bahvannarasapAnADhyAH sabhA vidura kAraya |
gavAM nipAnAnyanyachcha vividhaM puNyakarma yat || 13||

iti mAmabravIdrAjA pArthashchaiva dhana~njayaH |
yadatrAnantaraM kAryaM tadbhavAnvaktumarhati || 14||

ityukto vidureNAtha dhRRitarAShTro.abhinandya tat |
manashchakre mahAdAne kArttikyAM janamejaya || 15||

\hrule

\medskip
              shrAddhayaj~naH
                  20
\medskip

vaishampAyana uvAcha||

vidureNaivamuktastu dhRRitarAShTro janAdhipaH |
prItimAnabhavadrAjA rAj~no jiShNoshcha karmaNA || 1||

tato.abhirUpAnbhIShmAya brAhmaNAnRRiShisattamAn |
putrArthe suhRRidAM chaiva sa samIkShya sahasrashaH || 2||

kArayitvAnnapAnAni yAnAnyAchChAdanAni cha |
suvarNamaNiratnAni dAsIdAsaparichChadAn || 3||

kambalAjinaratnAni grAmAnkShetrAnajAvikam |
ala~NkArAngajAnashvAnkanyAshchaiva varastriyaH || 4||

AdishyAdishya viprebhyo dadau sa nRRipasattamaH || 4||

droNaM sa~NkIrtya bhIShmaM cha somadattaM cha bAhlikam |
duryodhanaM cha rAjAnaM putrA.nshchaiva pRRithakpRRithak || 5||

jayadrathapurogA.nshcha suhRRidashchaiva sarvashaH || 5||

sa shrAddhayaj~no vavRRidhe bahugodhanadakShiNaH |
anekadhanaratnaugho yudhiShThiramate tadA || 6||

anishaM yatra puruShA gaNakA lekhakAstathA |
yudhiShThirasya vachanAttadApRRichChanti taM nRRipam || 7||

Aj~nApaya kimetebhyaH pradeyaM dIyatAmiti |
tadupasthitamevAtra vachanAnte pradRRishyate || 8||

shate deye dashashataM sahasre chAyutaM tathA |
dIyate vachanAdrAj~naH kuntIputrasya dhImataH || 9||

evaM sa vasudhArAbhirvarShamANo nRRipAmbudaH |
tarpayAmAsa viprA.nstAnvarShanbhUmimivAmbudaH || 10||

tato.anantaramevAtra sarvavarNAnmahIpatiH |
annapAnarasaughena plAvayAmAsa pArthivaH || 11||

savastraphenaratnaugho mRRida~NganinadasvanaH |
gavAshvamakarAvarto nArIratnamahAkaraH || 12||

grAmAgrahArakulyADhyo maNihemajalArNavaH |
jagatsamplAvayAmAsa dhRRitarAShTradayAmbudhiH || 13||

evaM sa putrapautrANAM pitR^INAmAtmanastathA |
gAndhAryAshcha mahArAja pradadAvaurdhvadehikam || 14||

parishrAnto yadAsItsa dadaddAnAnyanekashaH |
tato nirvartayAmAsa dAnayaj~naM kurUdvahaH || 15||

evaM sa rAjA kauravyashchakre dAnamahotsavam |
naTanartakalAsyADhyaM bahvannarasadakShiNam || 16||

dashAhamevaM dAnAni dattvA rAjAmbikAsutaH |
babhUva putrapautrANAmanRRiNo bharatarShabha || 17||

\hrule

\medskip
              dhRRitarAShTrasya vanagamanam.h
                  21
\medskip

vaishampAyana uvAcha||

tataH prabhAte rAjA sa dhRRitarAShTro.ambikAsutaH |
AhUya pANDavAnvIrAnvanavAsakRRitakShaNaH || 1||

gAndhArIsahito dhImAnabhinandya yathAvidhi |
kArttikyAM kArayitveShTiM brAhmaNairvedapAragaiH || 2||

agnihotraM puraskRRitya valkalAjinasa.nvRRitaH |
vadhUparivRRito rAjA niryayau bhavanAttataH || 3||

tataH striyaH kauravapANDavAnAM  yAshchApyanyAH kauravarAjava.nshyAH |
tAsAM nAdaH prAdurAsIttadAnIM  vaichitravIrye nRRipatau prayAte || 4||

tato lAjaiH sumanobhishcha rAjA  vichitrAbhistadgRRihaM pUjayitvA |
sa.nyojyArthairbhRRityajanaM cha sarvaM  tataH samutsRRijya yayau narendraH || 5||

tato rAjA prA~njalirvepamAno  yudhiShThiraH sasvanaM bAShpakaNThaH |
vilapyochchairhA mahArAja sAdho  kva gantAsItyapatattAta bhUmau || 6||

tathArjunastIvraduHkhAbhitapto  muhurmuhurniHshvasanbhAratAgryaH |
yudhiShThiraM maivamityevamuktvA  nigRRihyAthodIdharatsIdamAnaH || 7||

vRRikodaraH phalgunashchaiva vIrau  mAdrIputrau viduraH sa~njayashcha |
vaishyAputraH sahito gautamena  dhaumyo viprAshchAnvayurbAShpakaNThAH || 8||

kuntI gAndhArIM baddhanetrAM vrajantIM  skandhAsaktaM hastamathodvahantI |
rAjA gAndhAryAH skandhadeshe.avasajya  pANiM yayau dhRRitarAShTraH pratItaH || 9||

tathA kRRiShNA draupadI yAdavI cha  bAlApatyA chottarA kauravI cha |
chitrA~NgadA yAshcha kAshchitstriyo.anyAH  sArdhaM rAj~nA prasthitAstA vadhUbhiH || 10||

tAsAM nAdo rudatInAM tadAsI drAjanduHkhAtkurarINAmivochchaiH |
tato niShpeturbrAhmaNakShatriyANAM  viTshUdrANAM chaiva nAryaH samantAt || 11||

tanniryANe duHkhitaH pauravargo  gajAhvaye.atIva babhUva rAjan |
yathA pUrvaM gachChatAM pANDavAnAM  dyUte rAjankauravANAM sabhAyAm || 12||

yA nApashyachchandramA naiva sUryo  rAmAH kadAchidapi tasminnarendre |
mahAvanaM gachChati kauravendre  shokenArtA rAjamArgaM prapeduH || 13||

\hrule

\medskip
              kuntIvAkyam.h
                  22
\medskip

vaishampAyana uvAcha||

tataH prAsAdaharmyeShu vasudhAyAM cha pArthiva |
strINAM cha puruShANAM cha sumahAnnisvano.abhavat || 1||

sa rAjA rAjamArgeNa nRRinArIsa~Nkulena cha |
katha~nchinniryayau dhImAnvepamAnaH kRRitA~njaliH || 2||

sa vardhamAnadvAreNa niryayau gajasAhvayAt |
visarjayAmAsa cha taM janaughaM sa muhurmuhuH || 3||

vanaM gantuM cha viduro rAj~nA saha kRRitakShaNaH |
sa~njayashcha mahAmAtraH sUto gAvalgaNistathA || 4||

kRRipaM nivartayAmAsa yuyutsuM cha mahAratham |
dhRRitarAShTro mahIpAlaH paridAya yudhiShThire || 5||

nivRRitte pauravarge tu rAjA sAntaHpurastadA |
dhRRitarAShTrAbhyanuj~nAto nivartitumiyeSha saH || 6||

so.abravInmAtaraM kuntImupetya bharatarShabha |
ahaM rAjAnamanviShye bhavatI vinivartatAm || 7||

vadhUparivRRitA rAj~ni nagaraM gantumarhasi |
rAjA yAtveSha dharmAtmA tapase dhRRitanishchayaH || 8||

ityuktA dharmarAjena bAShpavyAkulalochanA |
jagAdaivaM tadA kuntI gAndhArIM parigRRihya ha || 9||

sahadeve mahArAja mA pramAdaM kRRithAH kvachit |
eSha mAmanurakto hi rAja.nstvAM chaiva nityadA || 10||

karNaM smarethAH satataM sa~NgrAmeShvapalAyinam |
avakIrNo hi sa mayA vIro duShpraj~nayA tadA || 11||

AyasaM hRRidayaM nUnaM mandAyA mama putraka |
yatsUryajamapashyantyAH shatadhA na vidIryate || 12||

eva~Ngate tu kiM shakyaM mayA kartumari.ndama |
mama doSho.ayamatyarthaM khyApito yanna sUryajaH || 13||

tannimittaM mahAbAho dAnaM dadyAstvamuttamam || 13||

sadaiva bhrAtRRibhiH sArdhamagrajasyArimardana |
draupadyAshcha priye nityaM sthAtavyamarikarshana || 14||

bhImasenArjunau chaiva nakulashcha kurUdvaha |
samAdheyAstvayA vIra tvayyadya kuladhUrgatA || 15||

shvashrUshvashurayoH pAdA~nshushrUShantI vane tvaham |
gAndhArIsahitA vatsye tApasI malapa~NkinI || 16||

evamuktaH sa dharmAtmA bhrAtRRibhiH sahito vashI |
viShAdamagamattIvraM na cha ki~nchiduvAcha ha || 17||

sa muhUrtamiva dhyAtvA dharmaputro yudhiShThiraH |
uvAcha mAtaraM dInashchintAshokaparAyaNaH || 18||

kimidaM te vyavasitaM naivaM tvaM vaktumarhasi |
na tvAmabhyanujAnAmi prasAdaM kartumarhasi || 19||

vyarochayaH purA hyasmAnutsAhya priyadarshane |
vidurAyA vachobhistvamasmAnna tyaktumarhasi || 20||

nihatya pRRithivIpAlAnrAjyaM prAptamidaM mayA |
tava praj~nAmupashrutya vAsudevAnnararShabhAt || 21||

kva sA buddhiriyaM chAdya bhavatyA yA shrutA mayA |
kShatradharme sthitiM hyuktvA tasyAshchalitumichChasi || 22||

asmAnutsRRijya rAjyaM cha snuShAM chemAM yashasvinIm |
kathaM vatsyasi shUnyeShu vaneShvamba prasIda me || 23||

iti bAShpakalAM vAchaM kuntI putrasya shRRiNvatI |
jagAmaivAshrupUrNAkShI bhImastAmidamabravIt || 24||

yadA rAjyamidaM kunti bhoktavyaM putranirjitam |
prAptavyA rAjadharmAshcha tadeyaM te kuto matiH || 25||

kiM vayaM kAritAH pUrvaM bhavatyA pRRithivIkShayam |
kasya hetoH parityajya vanaM gantumabhIpsasi || 26||

vanAchchApi kimAnItA bhavatyA bAlakA vayam |
duHkhashokasamAviShTau mAdrIputrAvimau tathA || 27||

prasIda mAtarmA gAstvaM vanamadya yashasvini |
shriyaM yaudhiShThirIM tAvadbhu~NkShva pArthabalArjitAm || 28||

iti sA nishchitaivAtha vanavAsakRRitakShaNA |
lAlapyatAM bahuvidhaM putrANAM nAkarodvachaH || 29||

draupadI chAnvayAchChvashrUM viShaNNavadanA tadA |
vanavAsAya gachChantIM rudatI bhadrayA saha || 30||

sA putrAnrudataH sarvAnmuhurmuhuravekShatI |
jagAmaiva mahAprAj~nA vanAya kRRitanishchayA || 31||

anvayuH pANDavAstAM tu sabhRRityAntaHpurAstadA |
tataH pramRRijya sAshrUNi putrAnvachanamabravIt || 32||

\hrule

\medskip
                  23
\medskip

kuntyuvAcha||

evametanmahAbAho yathA vadasi pANDava |
kRRitamuddharShaNaM pUrvaM mayA vaH sIdatAM nRRipa || 1||

dyUtApahRRitarAjyAnAM patitAnAM sukhAdapi |
j~nAtibhiH paribhUtAnAM kRRitamuddharShaNaM mayA || 2||

kathaM pANDorna nashyeta santatiH puruSharShabhAH |
yashashcha vo na nashyeta iti choddharShaNaM kRRitam || 3||

yUyamindrasamAH sarve devatulyaparAkramAH |
mA pareShAM mukhaprekShAH sthetyevaM tatkRRitaM mayA || 4||

kathaM dharmabhRRitAM shreShTho rAjA tvaM vAsavopamaH |
punarvane na duHkhI syA iti choddharShaNaM kRRitam || 5||

nAgAyutasamaprANaH khyAtavikramapauruShaH |
nAyaM bhImo.atyayaM gachChediti choddharShaNaM kRRitam || 6||

bhImasenAdavarajastathAyaM vAsavopamaH |
vijayo nAvasIdeta iti choddharShaNaM kRRitam || 7||

nakulaH sahadevashcha tathemau guruvartinau |
kShudhA kathaM na sIdetAmiti choddharShaNaM kRRitam || 8||

iyaM cha bRRihatI shyAmA shrImatyAyatalochanA |
vRRithA sabhAtale kliShTA mA bhUditi cha tatkRRitam || 9||

prekShantyA me tadA hImAM vepantIM kadalImiva |
strIdharmiNImanindyA~NgIM tathA dyUtaparAjitAm || 10||

duHshAsano yadA mauDhyAddAsIvatparyakarShata |
tadaiva viditaM mahyaM parAbhUtamidaM kulam || 11||

viShaNNAH kuravashchaiva tadA me shvashurAdayaH |
yadaiShA nAthamichChantI vyalapatkurarI yathA || 12||

keshapakShe parAmRRiShTA pApena hatabuddhinA |
yadA duHshAsanenaiShA tadA muhyAmyahaM nRRipa || 13||

yuShmattejovivRRiddhyarthaM mayA hyuddharShaNaM kRRitam |
tadAnIM vidurAvAkyairiti tadvitta putrakAH || 14||

kathaM na rAjava.nsho.ayaM nashyetprApya sutAnmama |
pANDoriti mayA putra tasmAduddharShaNaM kRRitam || 15||

na tasya putraH pautrau vA kuta eva sa pArthiva |
labhate sukRRitA.NllokAnyasmAdva.nshaH praNashyati || 16||

bhuktaM rAjyaphalaM putrA bharturme vipulaM purA |
mahAdAnAni dattAni pItaH somo yathAvidhi || 17||

sAhaM nAtmaphalArthaM vai vAsudevamachUchudam |
vidurAyAH pralApaistaiH plAvanArthaM tu tatkRRitam || 18||

nAhaM rAjyaphalaM putra kAmaye putranirjitam |
patilokAnahaM puNyAnkAmaye tapasA vibho || 19||

shvashrUshvashurayoH kRRitvA shushrUShAM vanavAsinoH |
tapasA shoShayiShyAmi yudhiShThira kalevaram || 20||

nivartasva kurushreShTha bhImasenAdibhiH saha |
dharme te dhIyatAM buddhirmanaste mahadastu cha || 21||

\hrule

\medskip
                  24
\medskip

vaishampAyana uvAcha||

kuntyAstu vachanaM shrutvA pANDavA rAjasattama |
vrIDitAH saMnyavartanta pA~nchAlyA sahitAnaghAH || 1||

tataH shabdo mahAnAsItsarveShAmeva bhArata |
antaHpurANAM rudatAM dRRiShTvA kuntIM tathAgatAm || 2||

pradakShiNamathAvRRitya rAjAnaM pANDavAstadA |
abhivAdya nyavartanta pRRithAM tAmanivartya vai || 3||

tato.abravInmahArAjo dhRRitarAShTro.ambikAsutaH |
gAndhArIM viduraM chaiva samAbhAShya nigRRihya cha || 4||

yudhiShThirasya jananI devI sAdhu nivartyatAm |
yathA yudhiShThiraH prAha tatsarvaM satyameva hi || 5||

putraishvaryaM mahadidamapAsya cha mahAphalam |
kA nu gachChedvanaM durgaM putrAnutsRRijya mUDhavat || 6||

rAjyasthayA tapastaptaM dAnaM dattaM vrataM kRRitam |
anayA shakyamadyeha shrUyatAM cha vacho mama || 7||

gAndhAri parituShTo.asmi vadhvAH shushrUShaNena vai |
tasmAttvamenAM dharmaj~ne samanuj~nAtumarhasi || 8||

ityuktA saubaleyI tu rAj~nA kuntImuvAcha ha |
tatsarvaM rAjavachanaM svaM cha vAkyaM visheShavat || 9||

na cha sA vanavAsAya devIM kRRitamatiM tadA |
shaknotyupAvartayituM kuntIM dharmaparAM satIm || 10||

tasyAstu taM sthiraM j~nAtvA vyavasAyaM kurustriyaH |
nivRRittA.nshcha kurushreShThAndRRiShTvA prarurudustadA || 11||

upAvRRitteShu pArtheShu sarveShvantaHpureShu cha |
yayau rAjA mahAprAj~no dhRRitarAShTro vanaM tadA || 12||

pANDavA api dInAste duHkhashokaparAyaNAH |
yAnaiH strIsahitAH sarve puraM pravivishustadA || 13||

tadahRRiShTamivAkUjaM gatotsavamivAbhavat |
nagaraM hAstinapuraM sastrIvRRiddhakumArakam || 14||

sarve chAsannirutsAhAH pANDavA jAtamanyavaH |
kuntyA hInAH suduHkhArtA vatsA iva vinAkRRitAH || 15||

dhRRitarAShTrastu tenAhnA gatvA sumahadantaram |
tato bhAgIrathItIre nivAsamakarotprabhuH || 16||

prAduShkRRitA yathAnyAyamagnayo vedapAragaiH |
vyarAjanta dvijashreShThaistatra tatra tapodhanaiH || 17||

prAduShkRRitAgnirabhavatsa cha vRRiddho narAdhipaH || 17||

sa rAjAgnInparyupAsya hutvA cha vidhivattadA |
sandhyAgataM sahasrA.nshumupAtiShThata bhArata || 18||

viduraH sa~njayashchaiva rAj~naH shayyAM kushaistataH |
chakratuH kuruvIrasya gAndhAryAshchAvidUrataH || 19||

gAndhAryAH saMnikarShe tu niShasAda kusheShvatha |
yudhiShThirasya jananI kuntI sAdhuvrate sthitA || 20||

teShAM sa.nshravaNe chApi niShedurvidurAdayaH |
yAjakAshcha yathoddeshaM dvijA ye chAnuyAyinaH || 21||

prAdhItadvijamukhyA sA samprajvAlitapAvakA |
babhUva teShAM rajanI brAhmIva prItivardhanI || 22||

tato rAtryAM vyatItAyAM kRRitapUrvAhNikakriyAH |
hutvAgniM vidhivatsarve prayayuste yathAkramam || 23||

uda~NmukhA nirIkShanta upavAsaparAyaNAH || 23||

sa teShAmatiduHkho.abhUnnivAsaH prathame.ahani |
shochatAM shochyamAnAnAM paurajAnapadairjanaiH || 24||

\hrule

\medskip
              dhRRitarAShTrAdInAM vyAsAshramagamanam.h
                  25
\medskip

vaishampAyana uvAcha||

tato bhAgIrathItIre medhye puNyajanochite |
nivAsamakarodrAjA vidurasya mate sthitaH || 1||

tatrainaM paryupAtiShThanbrAhmaNA rAShTravAsinaH |
kShatraviTshUdrasa~NghAshcha bahavo bharatarShabha || 2||

sa taiH parivRRito rAjA kathAbhirabhinandya tAn |
anujaj~ne sashiShyAnvai vidhivatpratipUjya cha || 3||

sAyAhne sa mahIpAlastato ga~NgAmupetya ha |
chakAra vidhivachChauchaM gAndhArI cha yashasvinI || 4||

tathaivAnye pRRithaksarve tIrtheShvAplutya bhArata |
chakruH sarvAH kriyAstatra puruShA vidurAdayaH || 5||

kRRitashauchaM tato vRRiddhaM shvashuraM kuntibhojajA |
gAndhArIM cha pRRithA rAjanga~NgAtIramupAnayat || 6||

rAj~nastu yAjakaistatra kRRito vedIparistaraH |
juhAva tatra vahniM sa nRRipatiH satyasa~NgaraH || 7||

tato bhAgIrathItIrAtkurukShetraM jagAma saH |
sAnugo nRRipatirvidvAnniyataH sa.nyatendriyaH || 8||

tatrAshramapadaM dhImAnabhigamya sa pArthivaH |
AsasAdAtha rAjarShiH shatayUpaM manIShiNam || 9||

sa hi rAjA mahAnAsItkekayeShu parantapaH |
sa putraM manujaishvarye niveshya vanamAvishat || 10||

tenAsau sahito rAjA yayau vyAsAshramaM tadA |
tatrainaM vidhivadrAjanpratyagRRihNAtkurUdvaham || 11||

sa dIkShAM tatra samprApya rAjA kauravanandanaH |
shatayUpAshrame tasminnivAsamakarottadA || 12||

tasmai sarvaM vidhiM rAjanrAjAchakhyau mahAmatiH |
AraNyakaM mahArAja vyAsasyAnumate tadA || 13||

evaM sa tapasA rAjA dhRRitarAShTro mahAmanAH |
yojayAmAsa chAtmAnaM tA.nshchApyanucharA.nstadA || 14||

tathaiva devI gAndhArI valkalAjinavAsinI |
kuntyA saha mahArAja samAnavratachAriNI || 15||

karmaNA manasA vAchA chakShuShA chApi te nRRipa |
saMniyamyendriyagrAmamAsthitAH paramaM tapaH || 16||

tvagasthibhUtaH parishuShkamA.nso  jaTAjinI valkalasa.nvRRitA~NgaH |
sa pArthivastatra tapashchachAra  maharShivattIvramapetadoShaH || 17||

kShattA cha dharmArthavidagryabuddhiH  sasa~njayastaM nRRipatiM sadAram |
upAcharadghoratapo jitAtmA  tadA kRRisho valkalachIravAsAH || 18||

\hrule

\medskip
                  26
\medskip

vaishampAyana uvAcha||

tatastasminmunishreShThA rAjAnaM draShTumabhyayuH |
nAradaH parvatashchaiva devalashcha mahAtapAH || 1||

dvaipAyanaH sashiShyashcha siddhAshchAnye manIShiNaH |
shatayUpashcha rAjarShirvRRiddhaH paramadhArmikaH || 2||

teShAM kuntI mahArAja pUjAM chakre yathAvidhi |
te chApi tutuShustasyAstApasAH paricharyayA || 3||

tatra dharmyAH kathAstAta chakruste paramarShayaH |
ramayanto mahAtmAnaM dhRRitarAShTraM janAdhipam || 4||

kathAntare tu kasmi.nshchiddevarShirnAradastadA |
kathAmimAmakathayatsarvapratyakShadarshivAn || 5||

purA prajApatisamo rAjAsIdakutobhayaH |
sahasrachitya ityuktaH shatayUpapitAmahaH || 6||

sa putre rAjyamAsajya jyeShThe paramadhArmike |
sahasrachityo dharmAtmA pravivesha vanaM nRRipaH || 7||

sa gatvA tapasaH pAraM dIptasya sa narAdhipaH |
pura.ndarasya sa.nsthAnaM pratipede mahAmanAH || 8||

dRRiShTapUrvaH sa bahusho rAjansampatatA mayA |
mahendrasadane rAjA tapasA dagdhakilbiShaH || 9||

tathA shailAlayo rAjA bhagadattapitAmahaH |
tapobalenaiva nRRipo mahendrasadanaM gataH || 10||

tathA pRRiShadhro nAmAsIdrAjA vajradharopamaH |
sa chApi tapasA lebhe nAkapRRiShThamito nRRipaH || 11||

asminnaraNye nRRipate mAndhAturapi chAtmajaH |
purukutso nRRipaH siddhiM mahatIM samavAptavAn || 12||

bhAryA samabhavadyasya narmadA saritAM varA |
so.asminnaraNye nRRipatistapastaptvA divaM gataH || 13||

shashalomA cha nAmAsIdrAjA paramadhArmikaH |
sa chApyasminvane taptvA tapo divamavAptavAn || 14||

dvaipAyanaprasAdAchcha tvamapIdaM tapovanam |
rAjannavApya duShprApAM siddhimagryAM gamiShyasi || 15||

tvaM chApi rAjashArdUla tapaso.ante shriyA vRRitaH |
gAndhArIsahito gantA gatiM teShAM mahAtmanAm || 16||

pANDuH smarati nityaM cha balahantuH samIpataH |
tvAM sadaiva mahIpAla sa tvAM shreyasi yokShyati || 17||

tava shushrUShayA chaiva gAndhAryAshcha yashasvinI |
bhartuH salokatAM kuntI gamiShyati vadhUstava || 18||

yudhiShThirasya jananI sa hi dharmaH sanAtanaH |
vayametatprapashyAmo nRRipate divyachakShuShA || 19||

pravekShyati mahAtmAnaM vidurashcha yudhiShThiram |
sa~njayastvadanudhyAnAtpUtaH svargamavApsyati || 20||

etachChrutvA kauravendro mahAtmA  sahaiva patnyA prItimAnpratyagRRihNAt |
vidvAnvAkyaM nAradasya prashasya  chakre pUjAM chAtulAM nAradAya || 21||

tathA sarve nAradaM viprasa~NghAH  sampUjayAmAsuratIva rAjan |
rAj~naH prItyA dhRRitarAShTrasya te vai  punaH punaH samahRRiShTAstadAnIm || 22||

\hrule

\medskip
              shatayUpaprashnaH
                  27
\medskip

vaishampAyana uvAcha||

nAradasya tu tadvAkyaM prashasha.nsurdvijottamAH |
shatayUpastu rAjarShirnAradaM vAkyamabravIt || 1||

aho bhagavatA shraddhA kururAjasya vardhitA |
sarvasya cha janasyAsya mama chaiva mahAdyute || 2||

asti kAchidvivakShA tu mama tAM gadataH shRRiNu |
dhRRitarAShTraM prati nRRipaM devarShe lokapUjita || 3||

sarvavRRittAntatattvaj~no bhavAndivyena chakShuShA |
yuktaH pashyasi devarShe gatIrvai vividhA nRRiNAm || 4||

uktavAnnRRipatInAM tvaM mahendrasya salokatAm |
na tvasya nRRipaterlokAH kathitAste mahAmune || 5||

sthAnamasya kShitipateH shrotumichChAmyahaM vibho |
tvattaH kIdRRikkadA veti tanmamAchakShva pRRichChataH || 6||

ityukto nAradastena vAkyaM sarvamanonugam |
vyAjahAra satAM madhye divyadarshI mahAtapAH || 7||

yadRRichChayA shakrasado gatvA shakraM shachIpatim |
dRRiShTavAnasmi rAjarShe tatra pANDuM narAdhipam || 8||

tatreyaM dhRRitarAShTrasya kathA samabhavannRRipa |
tapaso dushcharasyAsya yadayaM tapyate nRRipaH || 9||

tatrAhamidamashrauShaM shakrasya vadato nRRipa |
varShANi trINi shiShTAni rAj~no.asya paramAyuShaH || 10||

tataH kuberabhavanaM gAndhArIsahito nRRipaH |
vihartA dhRRitarAShTro.ayaM rAjarAjAbhipUjitaH || 11||

kAmagena vimAnena divyAbharaNabhUShitaH |
RRiShiputro mahAbhAgastapasA dagdhakilbiShaH || 12||

sa~nchariShyati lokA.nshcha devagandharvarakShasAm |
svachChandeneti dharmAtmA yanmAM tvaM paripRRichChasi || 13||

devaguhyamidaM prItyA mayA vaH kathitaM mahat |
bhavanto hi shrutadhanAstapasA dagdhakilbiShAH || 14||

iti te tasya tachChrutvA devarShermadhuraM vachaH |
sarve sumanasaH prItA babhUvuH sa cha pArthivaH || 15||

evaM kathAbhiranvAsya dhRRitarAShTraM manIShiNaH |
viprajagmuryathAkAmaM te siddhagatimAsthitAH || 16||

\hrule

\medskip
              pANDavashokaH
                  28
\medskip

vaishampAyana uvAcha||

vanaM gate kauravendre duHkhashokasamAhatAH |
babhUvuH pANDavA rAjanmAtRRishokena chArditAH || 1||

tathA paurajanaH sarvaH shochannAste janAdhipam |
kurvANAshcha kathAstatra brAhmaNA nRRipatiM prati || 2||

kathaM nu rAjA vRRiddhaH sa vane vasati nirjane |
gAndhArI cha mahAbhAgA sA cha kuntI pRRithA katham || 3||

sukhArhaH sa hi rAjarShirna sukhaM tanmahAvanam |
kimavasthaH samAsAdya praj~nAchakShurhatAtmajaH || 4||

suduShkaraM kRRitavatI kuntI putrAnapashyatI |
rAjyashriyaM parityajya vanavAsamarochayat || 5||

viduraH kimavasthashcha bhrAtuH shushrUShurAtmavAn |
sa cha gAvalgaNirdhImAnbhartRRipiNDAnupAlakaH || 6||

AkumAraM cha paurAste chintAshokasamAhatAH |
tatra tatra kathAshchakruH samAsAdya parasparam || 7||

pANDavAshchaiva te sarve bhRRishaM shokaparAyaNAH |
shochanto mAtaraM vRRiddhAmUShurnAtichiraM pure || 8||

tathaiva pitaraM vRRiddhaM hataputraM janeshvaram |
gAndhArIM cha mahAbhAgAM viduraM cha mahAmatim || 9||

naiShAM babhUva samprItistAnvichintayatAM tadA |
na rAjye na cha nArIShu na vedAdhyayane tathA || 10||

paraM nirvedamagama.nshchintayanto narAdhipam |
tachcha j~nAtivadhaM ghoraM sa.nsmarantaH punaH punaH || 11||

abhimanyoshcha bAlasya vinAshaM raNamUrdhani |
karNasya cha mahAbAhoH sa~NgrAmeShvapalAyinaH || 12||

tathaiva draupadeyAnAmanyeShAM suhRRidAmapi |
vadhaM sa.nsmRRitya te vIrA nAtipramanaso.abhavan || 13||

hatapravIrAM pRRithivIM hataratnAM cha bhArata |
sadaiva chintayantaste na nidrAmupalebhire || 14||

draupadI hataputrA cha subhadrA chaiva bhAminI |
nAtiprItiyute devyau tadAstAmaprahRRiShTavat || 15||

vairATyAstu sutaM dRRiShTvA pitaraM te parikShitam |
dhArayanti sma te prANA.nstava pUrvapitAmahAH || 16||

\hrule

\medskip
              pANDavAnAM dhRRitarAShTrAshramAbhigamanam.h
                  29
\medskip

vaishampAyana uvAcha||

evaM te puruShavyAghrAH pANDavA mAtRRinandanAH |
smaranto mAtaraM vIrA babhUvurbhRRishaduHkhitAH || 1||

ye rAjakAryeShu purA vyAsaktA nityasho.abhavan |
te rAjakAryANi tadA nAkArShuH sarvataH pure || 2||

AviShTA iva shokena nAbhyanandanta ki~nchana |
sambhAShyamANA api te na ki~nchitpratyapUjayan || 3||

te sma vIrA durAdharShA gAmbhIrye sAgaropamAH |
shokopahatavij~nAnA naShTasa~nj~nA ivAbhavan || 4||

anusmaranto jananIM tataste kurunandanAH |
kathaM nu vRRiddhamithunaM vahatyadya pRRithA kRRishA || 5||

kathaM cha sa mahIpAlo hataputro nirAshrayaH |
patnyA saha vasatyeko vane shvApadasevite || 6||

sA cha devI mahAbhAgA gAndhArI hatabAndhavA |
patimandhaM kathaM vRRiddhamanveti vijane vane || 7||

evaM teShAM kathayatAmautsukyamabhavattadA |
gamane chAbhavadbuddhirdhRRitarAShTradidRRikShayA || 8||

sahadevastu rAjAnaM praNipatyedamabravIt |
aho me bhavato dRRiShTaM hRRidayaM gamanaM prati || 9||

na hi tvA gauraveNAhamashakaM vaktumAtmanA |
gamanaM prati rAjendra tadidaM samupasthitam || 10||

diShTyA drakShyAmi tAM kuntIM vartayantIM tapasvinIm |
jaTilAM tApasIM vRRiddhAM kushakAshaparikShatAm || 11||

prAsAdaharmyasa.nvRRiddhAmatyantasukhabhAginIm |
kadA nu jananIM shrAntAM drakShyAmi bhRRishaduHkhitAm || 12||

anityAH khalu martyAnAM gatayo bharatarShabha |
kuntI rAjasutA yatra vasatyasukhinI vane || 13||

sahadevavachaH shrutvA draupadI yoShitAM varA |
uvAcha devI rAjAnamabhipUjyAbhinandya cha || 14||

kadA drakShyAmi tAM devIM yadi jIvati sA pRRithA |
jIvantyA hyadya naH prItirbhaviShyati narAdhipa || 15||

eShA te.astu matirnityaM dharme te ramatAM manaH |
yo.adya tvamasmAnrAjendra shreyasA yojayiShyasi || 16||

agrapAdasthitaM chemaM viddhi rAjanvadhUjanam |
kA~NkShantaM darshanaM kuntyA gAndhAryAH shvashurasya cha || 17||

ityuktaH sa nRRipo devyA pA~nchAlyA bharatarShabha |
senAdhyakShAnsamAnAyya sarvAnidamathAbravIt || 18||

niryAtayata me senAM prabhUtarathaku~njarAm |
drakShyAmi vanasa.nsthaM cha dhRRitarAShTraM mahIpatim || 19||

stryadhyakShA.nshchAbravIdrAjA yAnAni vividhAni me |
sajjIkriyantAM sarvANi shibikAshcha sahasrashaH || 20||

shakaTApaNaveshAshcha koshashilpina eva cha |
niryAntu koshapAlAshcha kurukShetrAshramaM prati || 21||

yashcha paurajanaH kashchiddraShTumichChati pArthivam |
anAvRRitaH suvihitaH sa cha yAtu surakShitaH || 22||

sUdAH paurogavAshchaiva sarvaM chaiva mahAnasam |
vividhaM bhakShyabhojyaM cha shakaTairuhyatAM mama || 23||

prayANaM ghuShyatAM chaiva shvobhUta iti mA chiram |
kriyantAM pathi chApyadya veshmAni vividhAni cha || 24||

evamAj~nApya rAjA sa bhrAtRRibhiH saha pANDavaH |
shvobhUte niryayau rAjA sastrIbAlapuraskRRitaH || 25||

sa bahirdivasAnevaM janaughaM paripAlayan |
nyavasannRRipatiH pa~ncha tato.agachChadvanaM prati || 26||

\hrule

\medskip
                  30
\medskip

vaishampAyana uvAcha||

Aj~nApayAmAsa tataH senAM bharatasattamaH |
arjunapramukhairguptAM lokapAlopamairnaraiH || 1||

yogo yoga iti prItyA tataH shabdo mahAnabhUt |
kroshatAM sAdinAM tatra yujyatAM yujyatAmiti || 2||

kechidyAnairnarA jagmuH kechidashvairmanojavaiH |
rathaishcha nagarAkAraiH pradIptajvalanopamaiH || 3||

gajendraishcha tathaivAnye kechiduShTrairnarAdhipa |
padAtinastathaivAnye nakharaprAsayodhinaH || 4||

paurajAnapadAshchaiva yAnairbahuvidhaistathA |
anvayuH kururAjAnaM dhRRitarAShTradidRRikShayA || 5||

sa chApi rAjavachanAdAchAryo gautamaH kRRipaH |
senAmAdAya senAnI prayayAvAshramaM prati || 6||

tato dvijairvRRitaH shrImAnkururAjo yudhiShThiraH |
sa.nstUyamAno bahubhiH sUtamAgadhabandibhiH || 7||

pANDureNAtapatreNa dhriyamANena mUrdhani |
rathAnIkena mahatA niryayau kurunandanaH || 8||

gajaishchAchalasa~NkAshairbhImakarmA vRRikodaraH |
sajjayantrAyudhopetaiH prayayau mArutAtmajaH || 9||

mAdrIputrAvapi tathA hayArohaiH susa.nvRRitau |
jagmatuH prItijananau saMnaddhakavachadhvajau || 10||

arjunashcha mahAtejA rathenAdityavarchasA |
vashI shvetairhayairdivyairyuktenAnvagamannRRipam || 11||

draupadIpramukhAshchApi strIsa~NghAH shibikAgatAH |
stryadhyakShayuktAH prayayurvisRRijanto.amitaM vasu || 12||

samRRiddhanaranAgAshvaM veNuvINAninAditam |
shushubhe pANDavaM sainyaM tattadA bharatarShabha || 13||

nadItIreShu ramyeShu saratsu cha vishAM pate |
vAsAnkRRitvA krameNAtha jagmuste kurupu~NgavAH || 14||

yuyutsushcha mahAtejA dhaumyashchaiva purohitaH |
yudhiShThirasya vachanAtpuraguptiM prachakratuH || 15||

tato yudhiShThiro rAjA kurukShetramavAtarat |
krameNottIrya yamunAM nadIM paramapAvanIm || 16||

sa dadarshAshramaM dUrAdrAjarShestasya dhImataH |
shatayUpasya kauravya dhRRitarAShTrasya chaiva ha || 17||

tataH pramuditaH sarvo janastadvanama~njasA |
vivesha sumahAnAdairApUrya bharatarShabha || 18||

\hrule

\medskip
                  31
\medskip

vaishampAyana uvAcha||

tataste pANDavA dUrAdavatIrya padAtayaH |
abhijagmurnarapaterAshramaM vinayAnatAH || 1||

sa cha paurajanaH sarvo ye cha rAShTranivAsinaH |
striyashcha kurumukhyAnAM padbhirevAnvayustadA || 2||

AshramaM te tato jagmurdhRRitarAShTrasya pANDavAH |
shUnyaM mRRigagaNAkIrNaM kadalIvanashobhitam || 3||

tatastatra samAjagmustApasA vividhavratAH |
pANDavAnAgatAndraShTuM kautUhalasamanvitAH || 4||

tAnapRRichChattato rAjA kvAsau kauravava.nshabhRRit |
pitA jyeShTho gato.asmAkamiti bAShpapariplutaH || 5||

tamUchuste tato vAkyaM yamunAmavagAhitum |
puShpANAmudakumbhasya chArthe gata iti prabho || 6||

tairAkhyAtena mArgeNa tataste prayayustadA |
dadRRishushchAvidUre tAnsarvAnatha padAtayaH || 7||

tataste satvarA jagmuH piturdarshanakA~NkShiNaH |
sahadevastu vegena prAdhAvadyena sA pRRithA || 8||

sasvanaM prarudandhImAnmAtuH pAdAvupaspRRishan |
sA cha bAShpAvilamukhI pradadarsha priyaM sutam || 9||

bAhubhyAM sampariShvajya samunnAmya cha putrakam |
gAndhAryAH kathayAmAsa sahadevamupasthitam || 10||

anantaraM cha rAjAnaM bhImasenamathArjunam |
nakulaM cha pRRithA dRRiShTvA tvaramANopachakrame || 11||

sA hyagre.agachChata tayordampatyorhataputrayoH |
karShantI tau tataste tAM dRRiShTvA saMnyapatanbhuvi || 12||

tAnrAjA svarayogena sparshena cha mahAmanAH |
pratyabhij~nAya medhAvI samAshvAsayata prabhuH || 13||

tataste bAShpamutsRRijya gAndhArIsahitaM nRRipam |
upatasthurmahAtmAno mAtaraM cha yathAvidhi || 14||

sarveShAM toyakalashA~njagRRihuste svayaM tadA |
pANDavA labdhasa~nj~nAste mAtrA chAshvAsitAH punaH || 15||

tato nAryo nRRisiMhAnAM sa cha yodhajanastadA |
paurajAnapadAshchaiva dadRRishustaM narAdhipam || 16||

nivedayAmAsa tadA janaM taM nAmagotrataH |
yudhiShThiro narapatiH sa chainAnpratyapUjayat || 17||

sa taiH parivRRito mene harShabAShpAvilekShaNaH |
rAjAtmAnaM gRRihagataM pureva gajasAhvaye || 18||

abhivAdito vadhUbhishcha kRRiShNAdyAbhiH sa pArthivaH |
gAndhAryA sahito dhImAnkuntyA cha pratyanandata || 19||

tatashchAshramamAgachChatsiddhachAraNasevitam |
didRRikShubhiH samAkIrNaM nabhastArAgaNairiva || 20||

\hrule

\medskip
              pANDavavarNanam.h
                  32
\medskip

vaishampAyana uvAcha||

sa taiH saha naravyAghrairbhrAtRRibhirbharatarShabha |
rAjA ruchirapadmAkShairAsAM chakre tadAshrame || 1||

tApasaishcha mahAbhAgairnAnAdeshasamAgataiH |
draShTuM kurupateH putrAnpANDavAnpRRithuvakShasaH || 2||

te.abruva~nj~nAtumichChAmaH katamo.atra yudhiShThiraH |
bhImArjunayamAshchaiva draupadI cha yashasvinI || 3||

tAnAchakhyau tadA sUtaH sarvAnnAmAbhinAmataH |
sa~njayo draupadIM chaiva sarvAshchAnyAH kurustriyaH || 4||

ya eSha jAmbUnadashuddhagaura tanurmahAsiMha iva pravRRiddhaH |
prachaNDaghoNaH pRRithudIrghanetra stAmrAyatAsyaH kururAja eShaH || 5||

ayaM punarmattagajendragAmI  prataptachAmIkarashuddhagauraH |
pRRithvAyatA.nsaH pRRithudIrghabAhu rvRRikodaraH pashyata pashyatainam || 6||

yastveSha pArshve.asya mahAdhanuShmA ~nshyAmo yuvA vAraNayUthapAbhaH |
siMhonnatA.nso gajakhelagAmI  padmAyatAkSho.arjuna eSha vIraH || 7||

kuntIsamIpe puruShottamau tu  yamAvimau viShNumahendrakalpau |
manuShyaloke sakale samo.asti  yayorna rUpe na bale na shIle || 8||

iyaM punaH padmadalAyatAkShI  madhyaM vayaH ki~nchidiva spRRishantI |
nIlotpalAbhA puradevateva  kRRiShNA sthitA mUrtimatIva lakShmIH || 9||

asyAstu pArshve kanakottamAbhA  yaiShA prabhA mUrtimatIva gaurI |
madhye sthitaiShA bhaginI dvijAgryA  chakrAyudhasyApratimasya tasya || 10||

iyaM svasA rAjachamUpatestu  pravRRiddhanIlotpaladAmavarNA |
paspardha kRRiShNena nRRipaH sadA yo  vRRikodarasyaiSha parigraho.agryaH || 11||

iyaM cha rAj~no magadhAdhipasya  sutA jarAsandha iti shrutasya |
yavIyaso mAdravatIsutasya  bhAryA matA champakadAmagaurI || 12||

indIvarashyAmatanuH sthitA tu  yaiShAparAsannamahItale cha |
bhAryA matA mAdravatIsutasya  jyeShThasya seyaM kamalAyatAkShI || 13||

iyaM tu niShTaptasuvarNagaurI  rAj~no virATasya sutA saputrA |
bhAryAbhimanyornihato raNe yo  droNAdibhistairviratho rathasthaiH || 14||

etAstu sImantashiroruhA yAH  shuklottarIyA nararAjapatnyaH |
rAj~no.asya vRRiddhasya para.nshatAkhyAH  snuShA vivIrA hataputranAthAH || 15||

etA yathAmukhyamudAhRRitA vo  brAhmaNyabhAvAdRRijubuddhisattvAH |
sarvA bhavadbhiH paripRRichChyamAnA  narendrapatnyaH suvishuddhasattvAH || 16||

evaM sa rAjA kuruvRRiddhavaryaH  samAgatastairnaradevaputraiH |
paprachCha sarvAnkushalaM tadAnIM  gateShu sarveShvatha tApaseShu || 17||

yodheShu chApyAshramamaNDalaM taM  muktvA niviShTeShu vimuchya patram |
strIvRRiddhabAle cha susaMniviShTe  yathArhataH kushalaM paryapRRichChat || 18||

\hrule

\medskip
              vidurasAyujyam.h
                  33
\medskip

dhRRitarAShTra uvAcha||

yudhiShThira mahAbAho kachchittAta kushalyasi |
sahito bhrAtRRibhiH sarvaiH paurajAnapadaistathA || 1||

ye cha tvAmupajIvanti kachchitte.api nirAmayAH |
sachivA bhRRityavargAshcha guravashchaiva te vibho || 2||

kachchidvartasi paurANIM vRRittiM rAjarShisevitAm |
kachchiddAyAnanuchChidya koshaste.abhiprapUryate || 3||

arimadhyasthamitreShu vartase chAnurUpataH |
brAhmaNAnagrahArairvA yathAvadanupashyasi || 4||

kachchitte parituShyanti shIlena bharatarShabha |
shatravo guravaH paurA bhRRityA vA svajano.api vA || 5||

kachchidyajasi rAjendra shraddhAvAnpitRRidevatAH |
atithI.nshchAnnapAnena kachchidarchasi bhArata || 6||

kachchichcha viShaye viprAH svakarmaniratAstava |
kShatriyA vaishyavargA vA shUdrA vApi kuTumbinaH || 7||

kachchitstrIbAlavRRiddhaM te na shochati na yAchate |
jAmayaH pUjitAH kachchittava gehe nararShabha || 8||

kachchidrAjarShiva.nsho.ayaM tvAmAsAdya mahIpatim |
yathochitaM mahArAja yashasA nAvasIdati || 9||

vaishampAyana uvAcha||

ityeva.nvAdinaM taM sa nyAyavitpratyabhAShata |
kushalaprashnasa.nyuktaM kushalo vAkyakarmaNi || 10||

kachchitte vardhate rAja.nstapo mandashramasya te |
api me jananI cheyaM shushrUShurvigataklamA || 11||

apyasyAH saphalo rAjanvanavAso bhaviShyati || 11||

iyaM cha mAtA jyeShThA me vItavAtAdhvakarshitA |
ghoreNa tapasA yuktA devI kachchinna shochati || 12||

hatAnputrAnmahAvIryAnkShatradharmaparAyaNAn |
nApadhyAyati vA kachchidasmAnpApakRRitaH sadA || 13||

kva chAsau viduro rAjannainaM pashyAmahe vayam |
sa~njayaH kushalI chAyaM kachchinnu tapasi sthitaH || 14||

ityuktaH pratyuvAchedaM dhRRitarAShTro janAdhipam |
kushalI viduraH putra tapo ghoraM samAsthitaH || 15||

vAyubhakSho nirAhAraH kRRisho dhamanisantataH |
kadAchiddRRishyate vipraiH shUnye.asminkAnane kvachit || 16||

ityevaM vadatastasya jaTI vITAmukhaH kRRishaH |
digvAsA maladigdhA~Ngo vanareNusamukShitaH || 17||

dUrAdAlakShitaH kShattA tatrAkhyAto mahIpateH |
nivartamAnaH sahasA janaM dRRiShTvAshramaM prati || 18||

tamanvadhAvannRRipatireka eva yudhiShThiraH |
pravishantaM vanaM ghoraM lakShyAlakShyaM kvachitkvachit || 19||

bho bho vidura rAjAhaM dayitaste yudhiShThiraH |
iti bruvannarapatistaM yatnAdabhyadhAvata || 20||

tato vivikta ekAnte tasthau buddhimatAM varaH |
viduro vRRikShamAshritya ka~nchittatra vanAntare || 21||

taM rAjA kShINabhUyiShThamAkRRitImAtrasUchitam |
abhijaj~ne mahAbuddhiM mahAbuddhiryudhiShThiraH || 22||

yudhiShThiro.ahamasmIti vAkyamuktvAgrataH sthitaH |
vidurasyAshrave rAjA sa cha pratyAha sa~nj~nayA || 23||

tataH so.animiSho bhUtvA rAjAnaM samudaikShata |
sa.nyojya vidurastasmindRRiShTiM dRRiShTyA samAhitaH || 24||

vivesha viduro dhImAngAtrairgAtrANi chaiva ha |
prANAnprANeShu cha dadhadindriyANIndriyeShu cha || 25||

sa yogabalamAsthAya vivesha nRRipatestanum |
viduro dharmarAjasya tejasA prajvalanniva || 26||

vidurasya sharIraM tattathaiva stabdhalochanam |
vRRikShAshritaM tadA rAjA dadarsha gatachetanam || 27||

balavantaM tathAtmAnaM mene bahuguNaM tadA |
dharmarAjo mahAtejAstachcha sasmAra pANDavaH || 28||

paurANamAtmanaH sarvaM vidyAvAnsa vishAM pate |
yogadharmaM mahAtejA vyAsena kathitaM yathA || 29||

dharmarAjastu tatrainaM sa~nchaskArayiShustadA |
dagdhukAmo.abhavadvidvAnatha vai vAgabhAShata || 30||

bho bho rAjanna dagdhavyametadvidurasa~nj~nakam |
kalevaramihaitatte dharma eSha sanAtanaH || 31||

lokAH santAnakA nAma bhaviShyantyasya pArthiva |
yatidharmamavApto.asau naiva shochyaH parantapa || 32||

ityukto dharmarAjaH sa vinivRRitya tataH punaH |
rAj~no vaichitravIryasya tatsarvaM pratyavedayat || 33||

tataH sa rAjA dyutimAnsa cha sarvo janastadA |
bhImasenAdayashchaiva paraM vismayamAgatAH || 34||

tachChrutvA prItimAnrAjA bhUtvA dharmajamabravIt |
Apo mUlaM phalaM chaiva mamedaM pratigRRihyatAm || 35||

yadanno hi naro rAja.nstadanno.asyAtithiH smRRitaH |
ityuktaH sa tathetyeva prAha dharmAtmajo nRRipam || 36||

phalaM mUlaM cha bubhuje rAj~nA dattaM sahAnujaH || 36||

tataste vRRikShamUleShu kRRitavAsaparigrahAH |
tAM rAtriM nyavasansarve phalamUlajalAshanAH || 37||

\hrule

\medskip
              vyAsAgamanam.h
                  34
\medskip

vaishampAyana uvAcha||

evaM sA rajanI teShAmAshrame puNyakarmaNAm |
shivA nakShatrasampannA sA vyatIyAya bhArata || 1||

tatra tatra kathAshchAsa.nsteShAM dharmArthalakShaNAH |
vichitrapadasa~nchArA nAnAshrutibhiranvitAH || 2||

pANDavAstvabhito mAturdharaNyAM suShupustadA |
utsRRijya sumahArhANi shayanAni narAdhipa || 3||

yadAhAro.abhavadrAjA dhRRitarAShTro mahAmanAH |
tadAhArA nRRivIrAste nyavasa.nstAM nishAM tadA || 4||

vyatItAyAM tu sharvaryAM kRRitapUrvAhNikakriyaH |
bhrAtRRibhiH saha kaunteyo dadarshAshramamaNDalam || 5||

sAntaHpuraparIvAraH sabhRRityaH sapurohitaH |
yathAsukhaM yathoddeshaM dhRRitarAShTrAbhyanuj~nayA || 6||

dadarsha tatra vedIshcha samprajvalitapAvakAH |
kRRitAbhiShekairmunibhirhutAgnibhirupasthitAH || 7||

vAneyapuShpanikarairAjyadhUmodgamairapi |
brAhmeNa vapuShA yuktA yuktA munigaNaishcha tAH || 8||

mRRigayUthairanudvignaistatra tatra samAshritaiH |
asha~NkitaiH pakShigaNaiH pragItairiva cha prabho || 9||

kekAbhirnIlakaNThAnAM dAtyUhAnAM cha kUjitaiH |
kokilAnAM cha kuharaiH shubhaiH shrutimanoharaiH || 10||

prAdhItadvijaghoShaishcha kvachitkvachidala~NkRRitam |
phalamUlasamudvAhairmahadbhishchopashobhitam || 11||

tataH sa rAjA pradadau tApasArthamupAhRRitAn |
kalashAnkA~nchanAnrAja.nstathaivaudumbarAnapi || 12||

ajinAni praveNIshcha sruksruvaM cha mahIpatiH |
kamaNDalU.nstathA sthAlIH piTharANi cha bhArata || 13||

bhAjanAni cha lauhAni pAtrIshcha vividhA nRRipa |
yadyadichChati yAvachcha yadanyadapi kA~NkShitam || 14||

evaM sa rAjA dharmAtmA parItyAshramamaNDalam |
vasu vishrANya tatsarvaM punarAyAnmahIpatiH || 15||

kRRitAhnikaM cha rAjAnaM dhRRitarAShTraM manIShiNam |
dadarshAsInamavyagraM gAndhArIsahitaM tadA || 16||

mAtaraM chAvidUrasthAM shiShyavatpraNatAM sthitAm |
kuntIM dadarsha dharmAtmA satataM dharmachAriNIm || 17||

sa tamabhyarchya rAjAnaM nAma sa.nshrAvya chAtmanaH |
niShIdetyabhyanuj~nAto bRRisyAmupavivesha ha || 18||

bhImasenAdayashchaiva pANDavAH kauravarShabham |
abhivAdyopasa~NgRRihya niSheduH pArthivAj~nayA || 19||

sa taiH parivRRito rAjA shushubhe.atIva kauravaH |
bibhradbrAhmIM shriyaM dIptAM devairiva bRRihaspatiH || 20||

tathA teShUpaviShTeShu samAjagmurmaharShayaH |
shatayUpaprabhRRitayaH kurukShetranivAsinaH || 21||

vyAsashcha bhagavAnvipro devarShigaNapUjitaH |
vRRitaH shiShyairmahAtejA darshayAmAsa taM nRRipam || 22||

tataH sa rAjA kauravyaH kuntIputrashcha vIryavAn |
bhImasenAdayashchaiva samutthAyAbhyapUjayan || 23||

samAgatastato vyAsaH shatayUpAdibhirvRRitaH |
dhRRitarAShTraM mahIpAlamAsyatAmityabhAShata || 24||

navaM tu viShTaraM kaushyaM kRRiShNAjinakushottaram |
pratipede tadA vyAsastadarthamupakalpitam || 25||

te cha sarve dvijashreShThA viShTareShu samantataH |
dvaipAyanAbhyanuj~nAtA niShedurvipulaujasaH || 26||

\hrule

\medskip
              vyAsavAkyam.h
                  35
\medskip

vaishampAyana uvAcha||

tathA samupaviShTeShu pANDaveShu mahAtmasu |
vyAsaH satyavatIputraH provAchAmantrya pArthivam || 1||

dhRRitarAShTra mahAbAho kachchitte vardhate tapaH |
kachchinmanaste prINAti vanavAse narAdhipa || 2||

kachchiddhRRidi na te shoko rAjanputravinAshajaH |
kachchijj~nAnAni sarvANi prasannAni tavAnagha || 3||

kachchidbuddhiM dRRiDhAM kRRitvA charasyAraNyakaM vidhim |
kachchidvadhUshcha gAndhArI na shokenAbhibhUyate || 4||

mahApraj~nA buddhimatI devI dharmArthadarshinI |
AgamApAyatattvaj~nA kachchideShA na shochati || 5||

kachchitkuntI cha rAja.nstvAM shushrUShuranaha~NkRRitA |
yA parityajya rAjyaM svaM gurushushrUShaNe ratA || 6||

kachchiddharmasuto rAjA tvayA prItyAbhinanditaH |
bhImArjunayamAshchaiva kachchidete.api sAntvitAH || 7||

kachchinnandasi dRRiShTvaitAnkachchitte nirmalaM manaH |
kachchidvishuddhabhAvo.asi jAtaj~nAno narAdhipa || 8||

etaddhi tritayaM shreShThaM sarvabhUteShu bhArata |
nirvairatA mahArAja satyamadroha eva cha || 9||

kachchitte nAnutApo.asti vanavAsena bhArata |
svadate vanyamannaM vA munivAsA.nsi vA vibho || 10||

viditaM chApi me rAjanvidurasya mahAtmanaH |
gamanaM vidhinA yena dharmasya sumahAtmanaH || 11||

mANDavyashApAddhi sa vai dharmo viduratAM gataH |
mahAbuddhirmahAyogI mahAtmA sumahAmanAH || 12||

bRRihaspatirvA deveShu shukro vApyasureShu yaH |
na tathA buddhisampanno yathA sa puruSharShabhaH || 13||

tapobalavyayaM kRRitvA sumahachchirasambhRRitam |
mANDavyenarShiNA dharmo hyabhibhUtaH sanAtanaH || 14||

niyogAdbrahmaNaH pUrvaM mayA svena balena cha |
vaichitravIryake kShetre jAtaH sa sumahAmatiH || 15||

bhrAtA tava mahArAja devadevaH sanAtanaH |
dhAraNAchChreyaso dhyAnAdyaM dharmaM kavayo viduH || 16||

satyena sa.nvardhayati damena niyamena cha |
ahi.nsayA cha dAnena tapasA cha sanAtanaH || 17||

yena yogabalAjjAtaH kururAjo yudhiShThiraH |
dharma ityeSha nRRipate prAj~nenAmitabuddhinA || 18||

yathA hyagniryathA vAyuryathApaH pRRithivI yathA |
yathAkAshaM tathA dharma iha chAmutra cha sthitaH || 19||

sarvagashchaiva kauravya sarvaM vyApya charAcharam |
dRRishyate devadevaH sa siddhairnirdagdhakilbiShaiH || 20||

yo hi dharmaH sa viduro viduro yaH sa pANDavaH |
sa eSha rAjanvashyaste pANDavaH preShyavatsthitaH || 21||

praviShTaH sa svamAtmAnaM bhrAtA te buddhisattamaH |
diShTyA mahAtmA kaunteyaM mahAyogabalAnvitaH || 22||

tvAM chApi shreyasA yokShye nachirAdbharatarShabha |
sa.nshayachChedanArthaM hi prAptaM mAM viddhi putraka || 23||

na kRRitaM yatpurA kaishchitkarma loke maharShibhiH |
AshcharyabhUtaM tapasaH phalaM sa.ndarshayAmi vaH || 24||

kimichChasi mahIpAla mattaH prAptumamAnuSham |
draShTuM spraShTumatha shrotuM vada kartAsmi tattathA || 25||

\hrule

\medskip
              putradarshanaparva
                  36
\medskip

janamejaya uvAcha||

vanavAsaM gate vipra dhRRitarAShTre mahIpatau |
sabhArye nRRipashArdUle vadhvA kuntyA samanvite || 1||

vidure chApi sa.nsiddhe dharmarAjaM vyapAshrite |
vasatsu pANDuputreShu sarveShvAshramamaNDale || 2||

yattadAshcharyamiti vai kariShyAmItyuvAcha ha |
vyAsaH paramatejasvI maharShistadvadasva me || 3||

vanavAse cha kauravyaH kiyantaM kAlamachyutaH |
yudhiShThiro narapatirnyavasatsajano dvija || 4||

kimAhArAshcha te tatra sasainyA nyavasanprabho |
sAntaHpurA mahAtmAna iti tadbrUhi me.anagha || 5||

vaishampAyana uvAcha||

te.anuj~nAtAstadA rAjankururAjena pANDavAH |
vividhAnyannapAnAni vishrAmyAnubhavanti te || 6||

mAsamekaM vijahruste sasainyAntaHpurA vane |
atha tatrAgamadvyAso yathoktaM te mayAnagha || 7||

tathA tu teShAM sarveShAM kathAbhirnRRipasaMnidhau |
vyAsamanvAsatAM rAjannAjagmurmunayo.apare || 8||

nAradaH parvatashchaiva devalashcha mahAtapAH |
vishvAvasustumburushcha chitrasenashcha bhArata || 9||

teShAmapi yathAnyAyaM pUjAM chakre mahAmanAH |
dhRRitarAShTrAbhyanuj~nAtaH kururAjo yudhiShThiraH || 10||

niSheduste tataH sarve pUjAM prApya yudhiShThirAt |
AsaneShvatha puNyeShu barhiShkeShu vareShu cha || 11||

teShu tatropaviShTeShu sa tu rAjA mahAmatiH |
pANDuputraiH parivRRito niShasAda kurUdvahaH || 12||

gAndhArI chaiva kuntI cha draupadI sAtvatI tathA |
striyashchAnyAstathAnyAbhiH sahopavivishustataH || 13||

teShAM tatra kathA divyA dharmiShThAshchAbhavannRRipa |
RRiShINAM cha purANAnAM devAsuravimishritAH || 14||

tataH kathAnte vyAsastaM praj~nAchakShuShamIshvaram |
provAcha vadatAM shreShThaH punareva sa tadvachaH || 15||

prIyamANo mahAtejAH sarvavedavidAM varaH || 15||

viditaM mama rAjendra yatte hRRidi vivakShitam |
dahyamAnasya shokena tava putrakRRitena vai || 16||

gAndhAryAshchaiva yadduHkhaM hRRidi tiShThati pArthiva |
kuntyAshcha yanmahArAja draupadyAshcha hRRidi sthitam || 17||

yachcha dhArayate tIvraM duHkhaM putravinAshajam |
subhadrA kRRiShNabhaginI tachchApi viditaM mama || 18||

shrutvA samAgamamimaM sarveShAM vastato nRRipa |
sa.nshayachChedanAyAhaM prAptaH kauravanandana || 19||

ime cha devagandharvAH sarve chaiva maharShayaH |
pashyantu tapaso vIryamadya me chirasambhRRitam || 20||

taduchyatAM mahAbAho kaM kAmaM pradishAmi te |
pravaNo.asmi varaM dAtuM pashya me tapaso balam || 21||

evamuktaH sa rAjendro vyAsenAmitabuddhinA |
muhUrtamiva sa~nchintya vachanAyopachakrame || 22||

dhanyo.asmyanugRRihIto.asmi saphalaM jIvitaM cha me |
yanme samAgamo.adyeha bhavadbhiH saha sAdhubhiH || 23||

adya chApyavagachChAmi gatimiShTAmihAtmanaH |
bhavadbhirbrahmakalpairyatsameto.ahaM tapodhanAH || 24||

darshanAdeva bhavatAM pUto.ahaM nAtra sa.nshayaH |
vidyate na bhayaM chApi paralokAnmamAnaghAH || 25||

kiM tu tasya sudurbuddhermandasyApanayairbhRRisham |
dUyate me mano nityaM smarataH putragRRiddhinaH || 26||

apApAH pANDavA yena nikRRitAH pApabuddhinA |
ghAtitA pRRithivI cheyaM sahasA sanaradvipA || 27||

rAjAnashcha mahAtmAno nAnAjanapadeshvarAH |
Agamya mama putrArthe sarve mRRityuvashaM gatAH || 28||

ye te putrA.nshcha dArAshcha prANA.nshcha manasaH priyAn |
parityajya gatAH shUrAH pretarAjaniveshanam || 29||

kA nu teShAM gatirbrahmanmitrArthe ye hatA mRRidhe |
tathaiva putrapautrANAM mama ye nihatA yudhi || 30||

dUyate me mano.abhIkShNaM ghAtayitvA mahAbalam |
bhIShmaM shAntanavaM vRRiddhaM droNaM cha dvijasattamam || 31||

mama putreNa mUDhena pApena suhRRidadviShA |
kShayaM nItaM kulaM dIptaM pRRithivIrAjyamichChatA || 32||

etatsarvamanusmRRitya dahyamAno divAnisham |
na shAntimadhigachChAmi duHkhashokasamAhataH || 33||

iti me chintayAnasya pitaH sharma na vidyate || 33||

\hrule

\medskip
                  37
\medskip

vaishampAyana uvAcha||

tachChrutvA vividhaM tasya rAjarSheH paridevitam |
punarnavIkRRitaH shoko gAndhAryA janamejaya || 1||

kuntyA drupadaputryAshcha subhadrAyAstathaiva cha |
tAsAM cha varanArINAM vadhUnAM kauravasya ha || 2||

putrashokasamAviShTA gAndhArI tvidamabravIt |
shvashuraM baddhanayanA devI prA~njalirutthitA || 3||

ShoDashemAni varShANi gatAni munipu~Ngava |
asya rAj~no hatAnputrA~nshochato na shamo vibho || 4||

putrashokasamAviShTo niHshvasanhyeSha bhUmipaH |
na shete vasatIH sarvA dhRRitarAShTro mahAmune || 5||

lokAnanyAnsamartho.asi sraShTuM sarvA.nstapobalAt |
kimu lokAntaragatAnrAj~no darshayituM sutAn || 6||

iyaM cha draupadI kRRiShNA hataj~nAtisutA bhRRisham |
shochatyatIva sAdhvI te snuShANAM dayitA snuShA || 7||

tathA kRRiShNasya bhaginI subhadrA bhadrabhAShiNI |
saubhadravadhasantaptA bhRRishaM shochati bhAminI || 8||

iyaM cha bhUrishravaso bhAryA paramaduHkhitA |
bhartRRivyasanashokArtA na shete vasatIH prabho || 9||

yasyAstu shvashuro dhImAnbAhlIkaH sa kurUdvahaH |
nihataH somadattashcha pitrA saha mahAraNe || 10||

shrImachchAsya mahAbuddheH sa~NgrAmeShvapalAyinaH |
putrasya te putrashataM nihataM yadraNAjire || 11||

tasya bhAryAshatamidaM putrashokasamAhatam |
punaH punarvardhayAnaM shokaM rAj~no mamaiva cha || 12||

tenArambheNa mahatA mAmupAste mahAmune || 12||

ye cha shUrA mahAtmAnaH shvashurA me mahArathAH |
somadattaprabhRRitayaH kA nu teShAM gatiH prabho || 13||

tava prasAdAdbhagavanvishoko.ayaM mahIpatiH |
kuryAtkAlamahaM chaiva kuntI cheyaM vadhUstava || 14||

ityuktavatyAM gAndhAryAM kuntI vratakRRishAnanA |
prachChannajAtaM putraM taM sasmArAdityasambhavam || 15||

tAmRRiShirvarado vyAso dUrashravaNadarshanaH |
apashyadduHkhitAM devIM mAtaraM savyasAchinaH || 16||

tAmuvAcha tato vyAso yatte kAryaM vivakShitam |
tadbrUhi tvaM mahAprAj~ne yatte manasi vartate || 17||

tataH kuntI shvashurayoH praNamya shirasA tadA |
uvAcha vAkyaM savrIDaM vivRRiNvAnA purAtanam || 18||

\hrule

\medskip
              karNajanmakathanam.h
                  38
\medskip

kuntyuvAcha||

bhagava~nshvashuro me.asi daivatasyApi daivatam |
sa me devAtidevastvaM shRRiNu satyAM giraM mama || 1||

tapasvI kopano vipro durvAsA nAma me pituH |
bhikShAmupAgato bhoktuM tamahaM paryatoShayam || 2||

shauchena tvAgasastyAgaiH shuddhena manasA tathA |
kopasthAneShvapi mahatsvakupyaM na kadAchana || 3||

sa me varamadAtprItaH kRRitamityahamabruvam |
avashyaM te grahItavyamiti mAM so.abravIdvachaH || 4||

tataH shApabhayAdvipramavochaM punareva tam |
evamastviti cha prAha punareva sa mAM dvijaH || 5||

dharmasya jananI bhadre bhavitrI tvaM varAnane |
vashe sthAsyanti te devA yA.nstvamAvAhayiShyasi || 6||

ityuktvAntarhito viprastato.ahaM vismitAbhavam |
na cha sarvAsvavasthAsu smRRitirme vipraNashyati || 7||

atha harmyatalasthAhaM ravimudyantamIkShatI |
sa.nsmRRitya tadRRiShervAkyaM spRRihayantI divAkaram || 8||

sthitAhaM bAlabhAvena tatra doShamabudhyatI || 8||

atha devaH sahasrA.nshurmatsamIpagato.abhavat |
dvidhA kRRitvAtmano dehaM bhUmau cha gagane.api cha || 9||

tatApa lokAnekena dvitIyenAgamachcha mAm || 9||

sa mAmuvAcha vepantIM varaM matto vRRiNIShva ha |
gamyatAmiti taM chAhaM praNamya shirasAvadam || 10||

sa mAmuvAcha tigmA.nshurvRRithAhvAnaM na te kShamam |
dhakShyAmi tvAM cha vipraM cha yena datto varastava || 11||

tamahaM rakShatI vipraM shApAdanaparAdhinam |
putro me tvatsamo deva bhavediti tato.abruvam || 12||

tato mAM tejasAvishya mohayitvA cha bhAnumAn |
uvAcha bhavitA putrastavetyabhyagamaddivam || 13||

tato.ahamantarbhavane piturvRRittAntarakShiNI |
gUDhotpannaM sutaM bAlaM jale karNamavAsRRijam || 14||

nUnaM tasyaiva devasya prasAdAtpunareva tu |
kanyAhamabhavaM vipra yathA prAha sa mAmRRiShiH || 15||

sa mayA mUDhayA putro j~nAyamAno.apyupekShitaH |
tanmAM dahati viprarShe yathA suviditaM tava || 16||

yadi pApamapApaM vA tadetadvivRRitaM mayA |
tanme bhayaM tvaM bhagavanvyapanetumihArhasi || 17||

yachchAsya rAj~no viditaM hRRidisthaM bhavato.anagha |
taM chAyaM labhatAM kAmamadyaiva munisattama || 18||

ityuktaH pratyuvAchedaM vyAso vedavidAM varaH |
sAdhu sarvamidaM tathyamevameva yathAttha mAm || 19||

aparAdhashcha te nAsti kanyAbhAvaM gatA hyasi |
devAshchaishvaryavanto vai sharIrANyAvishanti vai || 20||

santi devanikAyAshcha sa~NkalpAjjanayanti ye |
vAchA dRRiShTyA tathA sparshAtsa~NgharSheNeti pa~nchadhA || 21||

manuShyadharmo daivena dharmeNa na hi yujyate |
iti kunti vyajAnIhi vyetu te mAnaso jvaraH || 22||

sarvaM balavatAM pathyaM sarvaM balavatAM shuchi |
sarvaM balavatAM dharmaH sarvaM balavatAM svakam || 23||

\hrule

\medskip
                  39
\medskip

vyAsa uvAcha||

bhadre drakShyasi gAndhAri putrAnbhrAtR^InsakhI.nstathA |
vadhUshcha patibhiH sArdhaM nishi suptotthitA iva || 1||

karNaM drakShyati kuntI cha saubhadraM chApi yAdavI |
draupadI pa~ncha putrA.nshcha pitR^InbhrAtR^I.nstathaiva cha || 2||

pUrvamevaiSha hRRidaye vyavasAyo.abhavanmama |
yathAsmi chodito rAj~nA bhavatyA pRRithayaiva cha || 3||

na te shochyA mahAtmAnaH sarva eva nararShabhAH |
kShatradharmaparAH santastathA hi nidhanaM gatAH || 4||

bhavitavyamavashyaM tatsurakAryamanindite |
avaterustataH sarve devabhAgairmahItalam || 5||

gandharvApsarasashchaiva pishAchA guhyarAkShasAH |
tathA puNyajanAshchaiva siddhA devarShayo.api cha || 6||

devAshcha dAnavAshchaiva tathA brahmarShayo.amalAH |
ta ete nidhanaM prAptAH kurukShetre raNAjire || 7||

gandharvarAjo yo dhImAndhRRitarAShTra iti shrutaH |
sa eva mAnuShe loke dhRRitarAShTraH patistava || 8||

pANDuM marudgaNaM viddhi vishiShTatamamachyutam |
dharmasyA.nsho.abhavatkShattA rAjA chAyaM yudhiShThiraH || 9||

kaliM duryodhanaM viddhi shakuniM dvAparaM tathA |
duHshAsanAdInviddhi tvaM rAkShasA~nshubhadarshane || 10||

marudgaNAdbhImasenaM balavantamari.ndamam |
viddhi cha tvaM naramRRiShimimaM pArthaM dhana~njayam || 11||

nArAyaNaM hRRiShIkeshamashvinau yamajAvubhau || 11||

dvidhA kRRitvAtmano dehamAdityaM tapatAM varam |
lokA.nshcha tApayAnaM vai viddhi karNaM cha shobhane || 12||

yashcha vairArthamudbhUtaH sa~NgharShajananastathA || 12||

yashcha pANDavadAyAdo hataH ShaDbhirmahArathaiH |
sa soma iha saubhadro yogAdevAbhavaddvidhA || 13||

draupadyA saha sambhUtaM dhRRiShTadyumnaM cha pAvakAt |
agnerbhAgaM shubhaM viddhi rAkShasaM tu shikhaNDinam || 14||

droNaM bRRihaspaterbhAgaM viddhi drauNiM cha rudrajam |
bhIShmaM cha viddhi gA~NgeyaM vasuM mAnuShatAM gatam || 15||

evamete mahAprAj~ne devA mAnuShyametya hi |
tataH punargatAH svargaM kRRite karmaNi shobhane || 16||

yachcha vo hRRidi sarveShAM duHkhamenachchiraM sthitam |
tadadya vyapaneShyAmi paralokakRRitAdbhayAt || 17||

sarve bhavanto gachChantu nadIM bhAgIrathIM prati |
tatra drakShyatha tAnsarvAnye hatAsminraNAjire || 18||

vaishampAyana uvAcha||

iti vyAsasya vachanaM shrutvA sarvo janastadA |
mahatA siMhanAdena ga~NgAmabhimukho yayau || 19||

dhRRitarAShTrashcha sAmAtyaH prayayau saha pANDavaiH |
sahito munishArdUlairgandharvaishcha samAgataiH || 20||

tato ga~NgAM samAsAdya krameNa sa janArNavaH |
nivAsamakarotsarvo yathAprIti yathAsukham || 21||

rAjA cha pANDavaiH sArdhamiShTe deshe sahAnugaH |
nivAsamakaroddhImAnsastrIvRRiddhapuraHsaraH || 22||

jagAma tadahashchApi teShAM varShashataM yathA |
nishAM pratIkShamANAnAM didRRikShUNAM mRRitAnnRRipAn || 23||

atha puNyaM girivaramastamabhyagamadraviH |
tataH kRRitAbhiShekAste naishaM karma samAcharan || 24||

\hrule

\medskip
              duryodhanAdidarshanam.h
                  40
\medskip

vaishampAyana uvAcha||

tato nishAyAM prAptAyAM kRRitasAyAhnikakriyAH |
vyAsamabhyagamansarve ye tatrAsansamAgatAH || 1||

dhRRitarAShTrastu dharmAtmA pANDavaiH sahitastadA |
shuchirekamanAH sArdhamRRiShibhistairupAvishat || 2||

gAndhAryA saha nAryastu sahitAH samupAvishan |
paurajAnapadashchApi janaH sarvo yathAvayaH || 3||

tato vyAso mahAtejAH puNyaM bhAgIrathIjalam |
avagAhyAjuhAvAtha sarvA.NllokAnmahAmuniH || 4||

pANDavAnAM cha ye yodhAH kauravANAM cha sarvashaH |
rAjAnashcha mahAbhAgA nAnAdeshanivAsinaH || 5||

tataH sutumulaH shabdo jalAntarjanamejaya |
prAdurAsIdyathA pUrvaM kurupANDavasenayoH || 6||

tataste pArthivAH sarve bhIShmadroNapurogamAH |
sasainyAH salilAttasmAtsamuttasthuH sahasrashaH || 7||

virATadrupadau chobhau saputrau sahasainikau |
draupadeyAshcha saubhadro rAkShasashcha ghaTotkachaH || 8||

karNaduryodhanau chobhau shakunishcha mahArathaH |
duHshAsanAdayashchaiva dhArtarAShTrA mahArathAH || 9||

jArAsandhirbhagadatto jalasandhashcha pArthivaH |
bhUrishravAH shalaH shalyo vRRiShasenashcha sAnujaH || 10||

lakShmaNo rAjaputrashcha dhRRiShTadyumnasya chAtmajAH |
shikhaNDiputrAH sarve cha dhRRiShTaketushcha sAnujaH || 11||

achalo vRRiShakashchaiva rAkShasashchApyalAyudhaH |
bAhlIkaH somadattashcha chekitAnashcha pArthivaH || 12||

ete chAnye cha bahavo bahutvAdye na kIrtitAH |
sarve bhAsuradehAste samuttasthurjalAttataH || 13||

yasya vIrasya yo veSho yo dhvajo yachcha vAhanam |
tena tena vyadRRishyanta samupetA narAdhipAH || 14||

divyAmbaradharAH sarve sarve bhrAjiShNukuNDalAH |
nirvairA niraha~NkArA vigatakrodhamanyavaH || 15||

gandharvairupagIyantaH stUyamAnAshcha bandibhiH |
divyamAlyAmbaradharA vRRitAshchApsarasAM gaNaiH || 16||

dhRRitarAShTrasya cha tadA divyaM chakShurnarAdhipa |
muniH satyavatIputraH prItaH prAdAttapobalAt || 17||

divyaj~nAnabalopetA gAndhArI cha yashasvinI |
dadarsha putrA.nstAnsarvAnye chAnye.api raNe hatAH || 18||

tadadbhutamachintyaM cha sumahadromaharShaNam |
vismitaH sa janaH sarvo dadarshAnimiShekShaNaH || 19||

tadutsavamadodagraM hRRiShTanArInarAkulam |
dadRRishe balamAyAntaM chitraM paTagataM yathA || 20||

dhRRitarAShTrastu tAnsarvAnpashyandivyena chakShuShA |
mumude bharatashreShTha prasAdAttasya vai muneH || 21||

\hrule

\medskip
                  41
\medskip

vaishampAyana uvAcha||

tataste bharatashreShThAH samAjagmuH parasparam |
vigatakrodhamAtsaryAH sarve vigatakalmaShAH || 1||

vidhiM paramamAsthAya brahmarShivihitaM shubham |
samprItamanasaH sarve devaloka ivAmarAH || 2||

putraH pitrA cha mAtrA cha bhAryA cha patinA saha |
bhrAtA bhrAtrA sakhA chaiva sakhyA rAjansamAgatAH || 3||

pANDavAstu maheShvAsaM karNaM saubhadrameva cha |
sampraharShAtsamAjagmurdraupadeyA.nshcha sarvashaH || 4||

tataste prIyamANA vai karNena saha pANDavAH |
sametya pRRithivIpAlAH sauhRRide.avasthitAbhavan || 5||

RRiShiprasAdAtte.anye cha kShatriyA naShTamanyavaH |
asauhRRidaM parityajya sauhRRide paryavasthitAH || 6||

evaM samAgatAH sarve gurubhirbAndhavaistathA |
putraishcha puruShavyAghrAH kuravo.anye cha mAnavAH || 7||

tAM rAtrimekAM kRRitsnAM te vihRRitya prItamAnasAH |
menire paritoSheNa nRRipAH svargasado yathA || 8||

nAtra shoko bhayaM trAso nAratirnAyasho.abhavat |
parasparaM samAgamya yodhAnAM bharatarShabha || 9||

samAgatAstAH pitRRibhirbhrAtRRibhiH patibhiH sutaiH |
mudaM paramikAM prApya nAryo duHkhamathAtyajan || 10||

ekAM rAtriM vihRRityaivaM te vIrAstAshcha yoShitaH |
AmantryAnyonyamAshliShya tato jagmuryathAgatam || 11||

tato visarjayAmAsa lokA.nstAnmunipu~NgavaH |
kShaNenAntarhitAshchaiva prekShatAmeva te.abhavan || 12||

avagAhya mahAtmAnaH puNyAM tripathagAM nadIm |
sarathAH sadhvajAshchaiva svAni sthAnAni bhejire || 13||

devalokaM yayuH kechitkechidbrahmasadastathA |
kechichcha vAruNaM lokaM kechitkauberamApnuvan || 14||

tathA vaivasvataM lokaM kechichchaivApnuvannRRipAH |
rAkShasAnAM pishAchAnAM kechichchApyuttarAnkurUn || 15||

vichitragatayaH sarve yA avApyAmaraiH saha |
Ajagmuste mahAtmAnaH savAhAH sapadAnugAH || 16||

gateShu teShu sarveShu salilastho mahAmuniH |
dharmashIlo mahAtejAH kurUNAM hitakRRitsadA || 17||

tataH provAcha tAH sarvAH kShatriyA nihateshvarAH || 17||

yA yAH patikRRitA.NllokAnichChanti paramastriyaH |
tA jAhnavIjalaM kShipramavagAhantvatandritAH || 18||

tatastasya vachaH shrutvA shraddadhAnA varA~NganAH |
shvashuraM samanuj~nApya vivishurjAhnavIjalam || 19||

vimuktA mAnuShairdehaistatastA bhartRRibhiH saha |
samAjagmustadA sAdhvyaH sarvA eva vishAM pate || 20||

evaM krameNa sarvAstAH shIlavatyaH kulastriyaH |
pravishya toyaM nirmuktA jagmurbhartRRisalokatAm || 21||

divyarUpasamAyuktA divyAbharaNabhUShitAH |
divyamAlyAmbaradharA yathAsAM patayastathA || 22||

tAH shIlasattvasampannA vitamaskA gataklamAH |
sarvAH sarvaguNairyuktAH svaM svaM sthAnaM prapedire || 23||

yasya yasya cha yaH kAmastasminkAle.abhavattadA |
taM taM visRRiShTavAnvyAso varado dharmavatsalaH || 24||

tachChrutvA naradevAnAM punarAgamanaM narAH |
jahRRiShurmuditAshchAsannanyadehagatA api || 25||

priyaiH samAgamaM teShAM ya imaM shRRiNuyAnnaraH |
priyANi labhate nityamiha cha pretya chaiva ha || 26||

iShTabAndhavasa.nyogamanAyAsamanAmayam |
ya imaM shrAvayedvidvAnsa.nsiddhiM prApnuyAtparAm || 27||

svAdhyAyayuktAH puruShAH kriyAyuktAshcha bhArata |
adhyAtmayogayuktAshcha dhRRitimantashcha mAnavAH || 28||

shrutvA parva tvidaM nityamavApsyanti parAM gatim || 28||

\hrule

\medskip
              vaisha.npAyanavAkyam.h
                  42
\medskip

sUta uvAcha||

etachChrutvA nRRipo vidvAnhRRiShTo.abhUjjanamejayaH |
pitAmahAnAM sarveShAM gamanAgamanaM tadA || 1||

abravIchcha mudA yuktaH punarAgamanaM prati |
kathaM nu tyaktadehAnAM punastadrUpadarshanam || 2||

ityuktaH sa dvijashreShTho vyAsashiShyaH pratApavAn |
provAcha vadatAM shreShThastaM nRRipaM janamejayam || 3||

avipraNAshaH sarveShAM karmaNAmiti nishchayaH |
karmajAni sharIrANi tathaivAkRRitayo nRRipa || 4||

mahAbhUtAni nityAni bhUtAdhipatisa.nshrayAt |
teShAM cha nityasa.nvAso na vinAsho viyujyatAm || 5||

anAshAya kRRitaM karma tasya cheShTaH phalAgamaH |
AtmA chaibhiH samAyuktaH sukhaduHkhamupAshnute || 6||

avinAshI tathA nityaM kShetraj~na iti nishchayaH |
bhUtAnAmAtmabhAvo yo dhruvo.asau sa.nvijAnatAm || 7||

yAvanna kShIyate karma tAvadasya svarUpatA |
sa~NkShINakarmA puruSho rUpAnyatvaM niyachChati || 8||

nAnAbhAvAstathaikatvaM sharIraM prApya saMhatAH |
bhavanti te tathA nityAH pRRithagbhAvaM vijAnatAm || 9||

ashvamedhe shrutishcheyamashvasa~nj~napanaM prati |
lokAntaragatA nityaM prANA nityA hi vAjinaH || 10||

ahaM hitaM vadAmyetatpriyaM chettava pArthiva |
devayAnA hi panthAnaH shrutAste yaj~nasa.nstare || 11||

sukRRito yatra te yaj~nastatra devA hitAstava |
yadA samanvitA devAH pashUnAM gamaneshvarAH || 12||

gatimantashcha teneShTvA nAnye nityA bhavanti te || 12||

nitye.asminpa~nchake varge nitye chAtmani yo naraH |
asya nAnAsamAyogaM yaH pashyati vRRithAmatiH || 13||

viyoge shochate.atyarthaM sa bAla iti me matiH || 13||

viyoge doShadarshI yaH sa.nyogamiha varjayet |
asa~Nge sa~Ngamo nAsti duHkhaM bhuvi viyogajam || 14||

parAparaj~nastu naro nAbhimAnAdudIritaH |
aparaj~naH parAM buddhiM spRRiShTvA mohAdvimuchyate || 15||

adarshanAdApatitaH punashchAdarshanaM gataH |
nAhaM taM vedmi nAsau mAM na cha me.asti virAgatA || 16||

yena yena sharIreNa karotyayamanIshvaraH |
tena tena sharIreNa tadavashyamupAshnute || 17||

mAnasaM manasApnoti shArIraM cha sharIravAn || 17||

\hrule

\medskip
              janamejayasya parikShid.h darshanam.h
                  43
\medskip

vaishampAyana uvAcha||

adRRiShTvA tu nRRipaH putrAndarshanaM pratilabdhavAn |
RRiShiprasAdAtputrANAM svarUpANAM kurUdvaha || 1||

sa rAjA rAjadharmA.nshcha brahmopaniShadaM tathA |
avAptavAnnarashreShTho buddhinishchayameva cha || 2||

vidurashcha mahAprAj~no yayau siddhiM tapobalAt |
dhRRitarAShTraH samAsAdya vyAsaM chApi tapasvinam || 3||

janamejaya uvAcha||

mamApi varado vyAso darshayetpitaraM yadi |
tadrUpaveShavayasaM shraddadhyAM sarvameva te || 4||

priyaM me syAtkRRitArthashcha syAmahaM kRRitanishchayaH |
prasAdAdRRiShiputrasya mama kAmaH samRRidhyatAm || 5||

sUta uvAcha||

ityuktavachane tasminnRRipe vyAsaH pratApavAn |
prasAdamakaroddhImAnAnayachcha parikShitam || 6||

tatastadrUpavayasamAgataM nRRipatiM divaH |
shrImantaM pitaraM rAjA dadarsha janamejayaH || 7||

shamIkaM cha mahAtmAnaM putraM taM chAsya shRRi~NgiNam |
amAtyA ye babhUvushcha rAj~nastA.nshcha dadarsha ha || 8||

tataH so.avabhRRithe rAjA mudito janamejayaH |
pitaraM snApayAmAsa svayaM sasnau cha pArthivaH || 9||

snAtvA cha bharatashreShThaH so.a.astIkamidamabravIt |
yAyAvarakulotpannaM jaratkArusutaM tadA || 10||

AstIka vividhAshcharyo yaj~no.ayamiti me matiH |
yadadyAyaM pitA prApto mama shokapraNAshanaH || 11||

AstIka uvAcha||

RRiShirdvaipAyano yatra purANastapaso nidhiH |
yaj~ne kurukulashreShTha tasya lokAvubhau jitau || 12||

shrutaM vichitramAkhyAnaM tvayA pANDavanandana |
sarpAshcha bhasmasAnnItA gatAshcha padavIM pituH || 13||

katha~nchittakShako muktaH satyatvAttava pArthiva |
RRiShayaH pUjitAH sarve gatiM dRRiShTvA mahAtmanaH || 14||

prAptaH suvipulo dharmaH shrutvA pApavinAshanam |
vimukto hRRidayagranthirudArajanadarshanAt || 15||

ye cha pakShadharA dharme sadvRRittaruchayashcha ye |
yAndRRiShTvA hIyate pApaM tebhyaH kAryA namaskriyAH || 16||

sUta uvAcha||

etachChrutvA dvijashreShThAtsa rAjA janamejayaH |
pUjayAmAsa tamRRiShimanumAnya punaH punaH || 17||

paprachCha tamRRiShiM chApi vaishampAyanamachyutam |
kathAvasheShaM dharmaj~no vanavAsasya sattama || 18||

\hrule

\medskip
              yudhiShThiranivartanam.h
                  44
\medskip

janamejaya uvAcha||

dRRiShTvA putrA.nstathA pautrAnsAnubandhA~njanAdhipaH |
dhRRitarAShTraH kimakarodrAjA chaiva yudhiShThiraH || 1||

vaishampAyana uvAcha||

taddRRiShTvA mahadAshcharyaM putrANAM darshanaM punaH |
vItashokaH sa rAjarShiH punarAshramamAgamat || 2||

itarastu janaH sarvaste chaiva paramarShayaH |
pratijagmuryathAkAmaM dhRRitarAShTrAbhyanuj~nayA || 3||

pANDavAstu mahAtmAno laghubhUyiShThasainikAH |
anujagmurmahAtmAnaM sadAraM taM mahIpatim || 4||

tamAshramagataM dhImAnbrahmarShirlokapUjitaH |
muniH satyavatIputro dhRRitarAShTramabhAShata || 5||

dhRRitarAShTra mahAbAho shRRiNu kauravanandana |
shrutaM te j~nAnavRRiddhAnAmRRiShINAM puNyakarmaNAm || 6||

RRiddhAbhijanavRRiddhAnAM vedavedA~NgavedinAm |
dharmaj~nAnAM purANAnAM vadatAM vividhAH kathAH || 7||

mA sma shoke manaH kArShIrdiShTena vyathate budhaH |
shrutaM devarahasyaM te nAradAddevadarshanAt || 8||

gatAste kShatradharmeNa shastrapUtAM gatiM shubhAm |
yathA dRRiShTAstvayA putrA yathAkAmavihAriNaH || 9||

yudhiShThirastvayaM dhImAnbhavantamanurudhyate |
sahito bhrAtRRibhiH sarvaiH sadAraH sasuhRRijjanaH || 10||

visarjayainaM yAtveSha svarAjyamanushAsatAm |
mAsaH samadhiko hyeShAmatIto vasatAM vane || 11||

etaddhi nityaM yatnena padaM rakShyaM parantapa |
bahupratyarthikaM hyetadrAjyaM nAma narAdhipa || 12||

ityuktaH kauravo rAjA vyAsenAmitabuddhinA |
yudhiShThiramathAhUya vAgmI vachanamabravIt || 13||

ajAtashatro bhadraM te shRRiNu me bhrAtRRibhiH saha |
tvatprasAdAnmahIpAla shoko nAsmAnprabAdhate || 14||

rame chAhaM tvayA putra pureva gajasAhvaye |
nAthenAnugato vidvanpriyeShu parivartinA || 15||

prAptaM putraphalaM tvattaH prItirme vipulA tvayi |
na me manyurmahAbAho gamyatAM putra mA chiram || 16||

bhavantaM cheha samprekShya tapo me parihIyate |
tapoyuktaM sharIraM cha tvAM dRRiShTvA dhAritaM punaH || 17||

mAtarau te tathaiveme shIrNaparNakRRitAshane |
mama tulyavrate putra nachiraM vartayiShyataH || 18||

duryodhanaprabhRRitayo dRRiShTA lokAntaraM gatAH |
vyAsasya tapaso vIryAdbhavatashcha samAgamAt || 19||

prayojanaM chiraM vRRittaM jIvitasya cha me.anagha |
ugraM tapaH samAsthAsye tvamanuj~nAtumarhasi || 20||

tvayyadya piNDaH kIrtishcha kulaM chedaM pratiShThitam |
shvo vAdya vA mahAbAho gamyatAM putra mA chiram || 21||

rAjanItiH subahushaH shrutA te bharatarShabha |
sa.ndeShTavyaM na pashyAmi kRRitametAvatA vibho || 22||

ityuktavachanaM tAta nRRipo rAjAnamabravIt |
na mAmarhasi dharmaj~na parityaktumanAgasam || 23||

kAmaM gachChantu me sarve bhrAtaro.anucharAstathA |
bhavantamahamanviShye mAtarau cha yatavrate || 24||

tamuvAchAtha gAndhArI maivaM putra shRRiNuShva me |
tvayyadhInaM kurukulaM piNDashcha shvashurasya me || 25||

gamyatAM putra paryAptametAvatpUjitA vayam |
rAjA yadAha tatkAryaM tvayA putra piturvachaH || 26||

ityuktaH sa tu gAndhAryA kuntImidamuvAcha ha |
snehabAShpAkule netre pramRRijya rudatIM vachaH || 27||

visarjayati mAM rAjA gAndhArI cha yashasvinI |
bhavatyAM baddhachittastu kathaM yAsyAmi duHkhitaH || 28||

na chotsahe tapovighnaM kartuM te dharmachAriNi |
tapaso hi paraM nAsti tapasA vindate mahat || 29||

mamApi na tathA rAj~ni rAjye buddhiryathA purA |
tapasyevAnuraktaM me manaH sarvAtmanA tathA || 30||

shUnyeyaM cha mahI sarvA na me prItikarI shubhe |
bAndhavA naH parikShINA balaM no na yathA purA || 31||

pA~nchAlAH subhRRishaM kShINAH kanyAmAtrAvasheShitAH |
na teShAM kulakartAraM ka~nchitpashyAmyahaM shubhe || 32||

sarve hi bhasmasAnnItA droNenaikena sa.nyuge |
avasheShAstu nihatA droNaputreNa vai nishi || 33||

chedayashchaiva matsyAshcha dRRiShTapUrvAstathaiva naH |
kevalaM vRRiShNichakraM tu vAsudevaparigrahAt || 34||

yaM dRRiShTvA sthAtumichChAmi dharmArthaM nAnyahetukam || 34||

shivena pashya naH sarvAndurlabhaM darshanaM tava |
bhaviShyatyamba rAjA hi tIvramArapsyate tapaH || 35||

etachChrutvA mahAbAhuH sahadevo yudhAM patiH |
yudhiShThiramuvAchedaM bAShpavyAkulalochanaH || 36||

notsahe.ahaM parityaktuM mAtaraM pArthivarShabha |
pratiyAtu bhavAnkShipraM tapastapsyAmyahaM vane || 37||

ihaiva shoShayiShyAmi tapasAhaM kalevaram |
pAdashushrUShaNe yukto rAj~no mAtrostathAnayoH || 38||

tamuvAcha tataH kuntI pariShvajya mahAbhujam |
gamyatAM putra maiva tvaM vochaH kuru vacho mama || 39||

AgamA vaH shivAH santu svasthA bhavata putrakAH |
uparodho bhavedevamasmAkaM tapasaH kRRite || 40||

tvatsnehapAshabaddhA cha hIyeyaM tapasaH parAt |
tasmAtputraka gachCha tvaM shiShTamalpaM hi naH prabho || 41||

evaM sa.nstambhitaM vAkyaiH kuntyA bahuvidhairmanaH |
sahadevasya rAjendra rAj~nashchaiva visheShataH || 42||

te mAtrA samanuj~nAtA rAj~nA cha kurupu~NgavAH |
abhivAdya kurushreShThamAmantrayitumArabhan || 43||

rAjanpratigamiShyAmaH shivena pratinanditAH |
anuj~nAtAstvayA rAjangamiShyAmo vikalmaShAH || 44||

evamuktaH sa rAjarShirdharmarAj~nA mahAtmanA |
anujaj~ne jayAshIrbhirabhinandya yudhiShThiram || 45||

bhImaM cha balinAM shreShThaM sAntvayAmAsa pArthivaH |
sa chAsya samya~NmedhAvI pratyapadyata vIryavAn || 46||

arjunaM cha samAshliShya yamau cha puruSharShabhau |
anujaj~ne sa kauravyaH pariShvajyAbhinandya cha || 47||

gAndhAryA chAbhyanuj~nAtAH kRRitapAdAbhivandanAH |
jananyA samupAghrAtAH pariShvaktAshcha te nRRipam || 48||

chakruH pradakShiNaM sarve vatsA iva nivAraNe || 48||

punaH punarnirIkShantaH prajagmuste pradakShiNam |
tathaiva draupadI sAdhvI sarvAH kauravayoShitaH || 49||

nyAyataH shvashure vRRittiM prayujya prayayustataH |
shvashrUbhyAM samanuj~nAtAH pariShvajyAbhinanditAH || 50||

sa.ndiShTAshchetikartavyaM prayayurbhartRRibhiH saha || 50||

tataH prajaj~ne ninadaH sUtAnAM yujyatAmiti |
uShTrANAM kroshatAM chaiva hayAnAM heShatAmapi || 51||

tato yudhiShThiro rAjA sadAraH sahasainikaH |
nagaraM hAstinapuraM punarAyAtsabAndhavaH || 52||

\hrule

\medskip
              nAradAgamanaparva
              dhRRitarAShTrAdInAM dAvAgnau dAhaH
                  45
\medskip

vaishampAyana uvAcha||

dvivarShopanivRRitteShu pANDaveShu yadRRichChayA |
devarShirnArado rAjannAjagAma yudhiShThiram || 1||

tamabhyarchya mahAbAhuH kururAjo yudhiShThiraH |
AsInaM parivishvastaM provAcha vadatAM varaH || 2||

chirasya khalu pashyAmi bhagavantamupasthitam |
kachchitte kushalaM vipra shubhaM vA pratyupasthitam || 3||

ke deshAH paridRRiShTAste kiM cha kAryaM karomi te |
tadbrUhi dvijamukhya tvamasmAkaM cha priyo.atithiH || 4||

nArada uvAcha||

chiradRRiShTo.asi me rAjannAgato.asmi tapovanAt |
paridRRiShTAni tIrthAni ga~NgA chaiva mayA nRRipa || 5||

yudhiShThira uvAcha||

vadanti puruShA me.adya ga~NgAtIranivAsinaH |
dhRRitarAShTraM mahAtmAnamAsthitaM paramaM tapaH || 6||

api dRRiShTastvayA tatra kushalI sa kurUdvahaH |
gAndhArI cha pRRithA chaiva sUtaputrashcha sa~njayaH || 7||

kathaM cha vartate chAdya pitA mama sa pArthivaH |
shrotumichChAmi bhagavanyadi dRRiShTastvayA nRRipaH || 8||

nArada uvAcha||

sthirIbhUya mahArAja shRRiNu sarvaM yathAtatham |
yathA shrutaM cha dRRiShTaM cha mayA tasmi.nstapovane || 9||

vanavAsanivRRitteShu bhavatsu kurunandana |
kurukShetrAtpitA tubhyaM ga~NgAdvAraM yayau nRRipa || 10||

gAndhAryA sahito dhImAnvadhvA kuntyA samanvitaH |
sa~njayena cha sUtena sAgnihotraH sayAjakaH || 11||

Atasthe sa tapastIvraM pitA tava tapodhanaH |
vITAM mukhe samAdhAya vAyubhakSho.abhavanmuniH || 12||

vane sa munibhiH sarvaiH pUjyamAno mahAtapAH |
tvagasthimAtrasheShaH sa ShaNmAsAnabhavannRRipaH || 13||

gAndhArI tu jalAhArA kuntI mAsopavAsinI |
sa~njayaH ShaShThabhaktena vartayAmAsa bhArata || 14||

agnI.nstu yAjakAstatra juhuvurvidhivatprabho |
dRRishyato.adRRishyatashchaiva vane tasminnRRipasya ha || 15||

aniketo.atha rAjA sa babhUva vanagocharaH |
te chApi sahite devyau sa~njayashcha tamanvayuH || 16||

sa~njayo nRRipaternetA sameShu viShameShu cha |
gAndhAryAstu pRRithA rAja.nshchakShurAsIdaninditA || 17||

tataH kadAchidga~NgAyAH kachChe sa nRRipasattamaH |
ga~NgAyAmApluto dhImAnAshramAbhimukho.abhavat || 18||

atha vAyuH samudbhUto dAvAgnirabhavanmahAn |
dadAha tadvanaM sarvaM parigRRihya samantataH || 19||

dahyatsu mRRigayUtheShu dvijihveShu samantataH |
varAhANAM cha yUtheShu sa.nshrayatsu jalAshayAn || 20||

samAviddhe vane tasminprApte vyasana uttame |
nirAhAratayA rAjA mandaprANavicheShTitaH || 21||

asamartho.apasaraNe sukRRishau mAtarau cha te || 21||

tataH sa nRRipatirdRRiShTvA vahnimAyAntamantikAt |
idamAha tataH sUtaM sa~njayaM pRRithivIpate || 22||

gachCha sa~njaya yatrAgnirna tvAM dahati karhichit |
vayamatrAgninA yuktA gamiShyAmaH parAM gatim || 23||

tamuvAcha kilodvignaH sa~njayo vadatAM varaH |
rAjanmRRityuraniShTo.ayaM bhavitA te vRRithAgninA || 24||

na chopAyaM prapashyAmi mokShaNe jAtavedasaH |
yadatrAnantaraM kAryaM tadbhavAnvaktumarhati || 25||

ityuktaH sa~njayenedaM punarAha sa pArthivaH |
naiSha mRRityuraniShTo no niHsRRitAnAM gRRihAtsvayam || 26||

jalamagnistathA vAyuratha vApi vikarshanam |
tApasAnAM prashasyante gachCha sa~njaya mAchiram || 27||

ityuktvA sa~njayaM rAjA samAdhAya manastadA |
prA~NmukhaH saha gAndhAryA kuntyA chopAvishattadA || 28||

sa~njayastaM tathA dRRiShTvA pradakShiNamathAkarot |
uvAcha chainaM medhAvI yu~NkShvAtmAnamiti prabho || 29||

RRiShiputro manIShI sa rAjA chakre.asya tadvachaH |
saMnirudhyendriyagrAmamAsItkAShThopamastadA || 30||

gAndhArI cha mahAbhAgA jananI cha pRRithA tava |
dAvAgninA samAyukte sa cha rAjA pitA tava || 31||

sa~njayastu mahAmAtrastasmAddAvAdamuchyata |
ga~NgAkUle mayA dRRiShTastApasaiH parivAritaH || 32||

sa tAnAmantrya tejasvI nivedyaitachcha sarvashaH |
prayayau sa~njayaH sUto himavantaM mahIdharam || 33||

evaM sa nidhanaM prAptaH kururAjo mahAmanAH |
gAndhArI cha pRRithA chaiva jananyau te narAdhipa || 34||

yadRRichChayAnuvrajatA mayA rAj~naH kalevaram |
tayoshcha devyorubhayordRRiShTAni bharatarShabha || 35||

tatastapovane tasminsamAjagmustapodhanAH |
shrutvA rAj~nastathA niShThAM na tvashochangatiM cha te || 36||

tatrAshrauShamahaM sarvametatpuruShasattama |
yathA cha nRRipatirdagdho devyau te cheti pANDava || 37||

na shochitavyaM rAjendra svantaH sa pRRithivIpatiH |
prAptavAnagnisa.nyogaM gAndhArI jananI cha te || 38||

vaishampAyana uvAcha||

etachChrutvA tu sarveShAM pANDavAnAM mahAtmanAm |
niryANaM dhRRitarAShTrasya shokaH samabhavanmahAn || 39||

antaHpurANAM cha tadA mahAnArtasvaro.abhavat |
paurANAM cha mahArAja shrutvA rAj~nastadA gatim || 40||

aho dhigiti rAjA tu vikrushya bhRRishaduHkhitaH |
UrdhvabAhuH smaranmAtuH praruroda yudhiShThiraH || 41||

bhImasenapurogAshcha bhrAtaraH sarva eva te || 41||

antaHpureShu cha tadA sumahAnruditasvanaH |
prAdurAsInmahArAja pRRithAM shrutvA tathAgatAm || 42||

taM cha vRRiddhaM tathA dagdhaM hataputraM narAdhipam |
anvashochanta te sarve gAndhArIM cha tapasvinIm || 43||

tasminnuparate shabde muhUrtAdiva bhArata |
nigRRihya bAShpaM dhairyeNa dharmarAjo.abravIdidam || 44||

\hrule

\medskip
              yudhiShThirashokaH
                  46
\medskip

yudhiShThira uvAcha||

tathA mahAtmanastasya tapasyugre cha vartataH |
anAthasyeva nidhanaM tiShThatsvasmAsu bandhuShu || 1||

durvij~neyA hi gatayaH puruShANAM matA mama |
yatra vaichitravIryo.asau dagdha evaM davAgninA || 2||

yasya putrashataM shrImadabhavadbAhushAlinaH |
nAgAyutabalo rAjA sa dagdho hi davAgninA || 3||

yaM purA paryavIjanta tAlavRRintairvarastriyaH |
taM gRRidhrAH paryavIjanta dAvAgniparikAlitam || 4||

sUtamAgadhasa~Nghaishcha shayAno yaH prabodhyate |
dharaNyAM sa nRRipaH shete pApasya mama karmabhiH || 5||

na tu shochAmi gAndhArIM hataputrAM yashasvinIm |
patilokamanuprAptAM tathA bhartRRivrate sthitAm || 6||

pRRithAmeva tu shochAmi yA putraishvaryamRRiddhimat |
utsRRijya sumahaddIptaM vanavAsamarochayat || 7||

dhigrAjyamidamasmAkaM dhigbalaM dhikparAkramam |
kShatradharmaM cha dhigyasmAnmRRitA jIvAmahe vayam || 8||

susUkShmA kila kAlasya gatirdvijavarottama |
yatsamutsRRijya rAjyaM sA vanavAsamarochayat || 9||

yudhiShThirasya jananI bhImasya vijayasya cha |
anAthavatkathaM dagdhA iti muhyAmi chintayan || 10||

vRRithA santoShito vahniH khANDave savyasAchinA |
upakAramajAnansa kRRitaghna iti me matiH || 11||

yatrAdahatsa bhagavAnmAtaraM savyasAchinaH |
kRRitvA yo brAhmaNachChadma bhikShArthI samupAgataH || 12||

dhigagniM dhikcha pArthasya vishrutAM satyasandhatAm || 12||

idaM kaShTataraM chAnyadbhagavanpratibhAti me |
vRRithAgninA samAyogo yadabhUtpRRithivIpateH || 13||

tathA tapasvinastasya rAjarSheH kauravasya ha |
kathameva.nvidho mRRityuH prashAsya pRRithivImimAm || 14||

tiShThatsu mantrapUteShu tasyAgniShu mahAvane |
vRRithAgninA samAyukto niShThAM prAptaH pitA mama || 15||

manye pRRithA vepamAnA kRRishA dhamanisantatA |
hA tAta dharmarAjeti samAkrandanmahAbhaye || 16||

bhIma paryApnuhi bhayAditi chaivAbhivAshatI |
samantataH parikShiptA mAtA me.abhUddavAgninA || 17||

sahadevaH priyastasyAH putrebhyo.adhika eva tu |
na chainAM mokShayAmAsa vIro mAdravatIsutaH || 18||

tachChrutvA ruruduH sarve samAli~Ngya parasparam |
pANDavAH pa~ncha duHkhArtA bhUtAnIva yugakShaye || 19||

teShAM tu puruShendrANAM rudatAM ruditasvanaH |
prAsAdAbhogasa.nruddho anvarautsItsa rodasI || 20||

\hrule

\medskip
              dhRRitarAShTrashrAddhakaraNam.h
                  47
\medskip

nArada uvAcha||

nAsau vRRithAgninA dagdho yathA tatra shrutaM mayA |
vaichitravIryo nRRipatistatte vakShyAmi bhArata || 1||

vanaM pravishatA tena vAyubhakSheNa dhImatA |
agnayaH kArayitveShTimutsRRiShTA iti naH shrutam || 2||

yAjakAstu tatastasya tAnagnInnirjane vane |
samutsRRijya yathAkAmaM jagmurbharatasattama || 3||

sa vivRRiddhastadA vahnirvane tasminnabhUtkila |
tena tadvanamAdIptamiti me tApasAbruvan || 4||

sa rAjA jAhnavIkachChe yathA te kathitaM mayA |
tenAgninA samAyuktaH svenaiva bharatarShabha || 5||

evamAvedayAmAsurmunayaste mamAnagha |
ye te bhAgIrathItIre mayA dRRiShTA yudhiShThira || 6||

evaM svenAgninA rAjA samAyukto mahIpate |
mA shochithAstvaM nRRipatiM gataH sa paramAM gatim || 7||

gurushushrUShayA chaiva jananI tava pANDava |
prAptA sumahatIM siddhimiti me nAtra sa.nshayaH || 8||

kartumarhasi kauravya teShAM tvamudakakriyAm |
bhrAtRRibhiH sahitaH sarvairetadatra vidhIyatAm || 9||

vaishampAyana uvAcha||

tataH sa pRRithivIpAlaH pANDavAnAM dhurandharaH |
niryayau saha sodaryaiH sadAro bharatarShabha || 10||

paurajAnapadAshchaiva rAjabhaktipuraskRRitAH |
ga~NgAM prajagmurabhito vAsasaikena sa.nvRRitAH || 11||

tato.avagAhya salilaM sarve te kurupu~NgavAH |
yuyutsumagrataH kRRitvA dadustoyaM mahAtmane || 12||

gAndhAryAshcha pRRithAyAshcha vidhivannAmagotrataH |
shauchaM nivartayantaste tatroShurnagarAdbahiH || 13||

preShayAmAsa sa narAnvidhij~nAnAptakAriNaH |
ga~NgAdvAraM kurushreShTho yatra dagdho.abhavannRRipaH || 14||

tatraiva teShAM kulyAni ga~NgAdvAre.anvashAttadA |
kartavyAnIti puruShAndattadeyAnmahIpatiH || 15||

dvAdashe.ahani tebhyaH sa kRRitashaucho narAdhipaH |
dadau shrAddhAni vidhivaddakShiNAvanti pANDavaH || 16||

dhRRitarAShTraM samuddishya dadau sa pRRithivIpatiH |
suvarNaM rajataM gAshcha shayyAshcha sumahAdhanAH || 17||

gAndhAryAshchaiva tejasvI pRRithAyAshcha pRRithakpRRithak |
sa~NkIrtya nAmanI rAjA dadau dAnamanuttamam || 18||

yo yadichChati yAvachcha tAvatsa labhate dvijaH |
shayanaM bhojanaM yAnaM maNiratnamatho dhanam || 19||

yAnamAchChAdanaM bhogAndAsIshcha parichArikAH |
dadau rAjA samuddishya tayormAtrormahIpatiH || 20||

tataH sa pRRithivIpAlo dattvA shrAddhAnyanekashaH |
pravivesha punardhImAnnagaraM vAraNAhvayam || 21||

te chApi rAjavachanAtpuruShA ye gatAbhavan |
sa~Nkalpya teShAM kulyAni punaH pratyAgama.nstataH || 22||

mAlyairgandhaishcha vividhaiH pUjayitvA yathAvidhi |
kulyAni teShAM sa.nyojya tadAchakhyurmahIpateH || 23||

samAshvAsya cha rAjAnaM dharmAtmAnaM yudhiShThiram |
nArado.apyagamadrAjanparamarShiryathepsitam || 24||

evaM varShANyatItAni dhRRitarAShTrasya dhImataH |
vanavAse tadA trINi nagare dasha pa~ncha cha || 25||

hataputrasya sa~NgrAme dAnAni dadataH sadA |
j~nAtisambandhimitrANAM bhrAtR^INAM svajanasya cha || 26||

yudhiShThirastu nRRipatirnAtiprItamanAstadA |
dhArayAmAsa tadrAjyaM nihataj~nAtibAndhavaH || 27||

\medskip
##

\hrule

Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details


%@@1
% File name             : mbh02.itx
%--------------------------------------------
% Text title            : 2 mahAbhArate sabhAparva.n
% Author                : Veda Vyasa
% Language              : sanskrit
% Subject               : religion
% Description/comments  : Access available at Prof John Smith's site 
% http://bombay.indology.info/mahabharata/statement.html
% Transliterated by     : Prof. Tokunaga
% Proofread by          : Team at Bhandarkar Oriental Research Institute (BORI), Tokunaga
% Latest update         : September 16, 2013
% Send corrections to   : sanskrit@cheerful.com
%
% Special Instructions  : i1h.hdr,ijag.inc,itrans.sty,multicol.sty,iarticle.sty
% Transliteration scheme: ITRANS 5.3
% Site access           : http://sanskritdocuments.org/
%-----------------------------------------------------
% The text is prepared by volunteers and is to be used for personal study
% and research.  The file is not to be copied or reposted for promotion of 
% any website or individuals or for commercial purpose without permission.
%        Please help to maintain respect for volunteer spirit.
%@@1
%--------------------------------------------------------

\engtitle{.. 2 Mahabharata - Sabhaparva ..}##
\itxtitle{.. 2 mahAbhArate sabhAparvam ..}##\endtitles ##

              sabhAparva
                  1
\medskip

vaishampAyana uvAcha||

tato.abravInmayaH pArthaM vAsudevasya saMnidhau |
prA~njaliH shlakShNayA vAchA pUjayitvA punaH punaH || 1||

asmAchcha kRRiShNAtsa~NkruddhAtpAvakAchcha didhakShataH |
tvayA trAto.asmi kaunteya brUhi kiM karavANi te || 2||

arjuna uvAcha||

kRRitameva tvayA sarvaM svasti gachCha mahAsura |
prItimAnbhava me nityaM prItimanto vayaM cha te || 3||

maya uvAcha||

yuktametattvayi vibho yathAttha puruSharShabha |
prItipUrvamahaM ki~nchitkartumichChAmi bhArata || 4||

ahaM hi vishvakarmA vai dAnavAnAM mahAkaviH |
so.ahaM vai tvatkRRite ki~nchitkartumichChAmi pANDava || 5||

arjuna uvAcha||

prANakRRichChrAdvimuktaM tvamAtmAnaM manyase mayA |
evaM gate na shakShyAmi ki~nchitkArayituM tvayA || 6||

na chApi tava sa~NkalpaM moghamichChAmi dAnava |
kRRiShNasya kriyatAM ki~nchittathA pratikRRitaM mayi || 7||

vaishampAyana uvAcha||

chodito vAsudevastu mayena bharatarShabha |
muhUrtamiva sa.ndadhyau kimayaM chodyatAmiti || 8||

chodayAmAsa taM kRRiShNaH sabhA vai kriyatAmiti |
dharmarAjasya daiteya yAdRRishImiha manyase || 9||

yAM kRRitAM nAnukuryuste mAnavAH prekShya vismitAH |
manuShyaloke kRRitsne.asmi.nstAdRRishIM kuru vai sabhAm || 10||

yatra divyAnabhiprAyAnpashyema vihitA.nstvayA |
AsurAnmAnuShA.nshchaiva tAM sabhAM kuru vai maya || 11||

pratigRRihya tu tadvAkyaM samprahRRiShTo mayastadA |
vimAnapratimAM chakre pANDavasya sabhAM mudA || 12||

tataH kRRiShNashcha pArthashcha dharmarAje yudhiShThire |
sarvametadyathAvedya darshayAmAsaturmayam || 13||

tasmai yudhiShThiraH pUjAM yathArhamakarottadA |
sa tu tAM pratijagrAha mayaH satkRRitya satkRRitaH || 14||

sa pUrvadevacharitaM tatra tatra vishAM pate |
kathayAmAsa daiteyaH pANDuputreShu bhArata || 15||

sa kAlaM ka~nchidAshvasya vishvakarmA prachintya cha |
sabhAM prachakrame kartuM pANDavAnAM mahAtmanAm || 16||

abhiprAyeNa pArthAnAM kRRiShNasya cha mahAtmanaH |
puNye.ahani mahAtejAH kRRitakautukama~NgalaH || 17||

tarpayitvA dvijashreShThAnpAyasena sahasrashaH |
dhanaM bahuvidhaM dattvA tebhya eva cha vIryavAn || 18||

sarvartuguNasampannAM divyarUpAM manoramAm |
dashakiShkusahasrAM tAM mApayAmAsa sarvataH || 19||

\hrule

\medskip
                  2
\medskip

vaishampAyana uvAcha||

uShitvA khANDavaprasthe sukhavAsaM janArdanaH |
pArthaiH prItisamAyuktaiH pUjanArho.abhipUjitaH || 1||

gamanAya matiM chakre piturdarshanalAlasaH |
dharmarAjamathAmantrya pRRithAM cha pRRithulochanaH || 2||

vavande charaNau mUrdhnA jagadvandyaH pitRRiShvasuH |
sa tayA mUrdhnyupAghrAtaH pariShvaktashcha keshavaH || 3||

dadarshAnantaraM kRRiShNo bhaginIM svAM mahAyashAH |
tAmupetya hRRiShIkeshaH prItyA bAShpasamanvitaH || 4||

arthyaM tathyaM hitaM vAkyaM laghu yuktamanuttamam |
uvAcha bhagavAnbhadrAM subhadrAM bhadrabhAShiNIm || 5||

tayA svajanagAmIni shrAvito vachanAni saH |
sampUjitashchApyasakRRichChirasA chAbhivAditaH || 6||

tAmanuj~nApya vArShNeyaH pratinandya cha bhAminIm |
dadarshAnantaraM kRRiShNAM dhaumyaM chApi janArdanaH || 7||

vavande cha yathAnyAyaM dhaumyaM puruShasattamaH |
draupadIM sAntvayitvA cha Amantrya cha janArdanaH || 8||

bhrAtR^InabhyagamaddhImAnpArthena sahito balI |
bhrAtRRibhiH pa~nchabhiH kRRiShNo vRRitaH shakra ivAmaraiH || 9||

archayAmAsa devA.nshcha dvijA.nshcha yadupu~NgavaH |
mAlyajapyanamaskArairgandhairuchchAvachairapi || 10||

sa kRRitvA sarvakAryANi pratasthe tasthuShAM varaH || 10||

svasti vAchyArhato viprAndadhipAtraphalAkShataiH |
vasu pradAya cha tataH pradakShiNamavartata || 11||

kA~nchanaM rathamAsthAya tArkShyaketanamAshugam |
gadAchakrAsishAr~NgAdyairAyudhaishcha samanvitam || 12||

tithAvatha cha nakShatre muhUrte cha guNAnvite |
prayayau puNDarIkAkShaH sainyasugrIvavAhanaH || 13||

anvAruroha chApyenaM premNA rAjA yudhiShThiraH |
apAsya chAsya yantAraM dArukaM yantRRisattamam || 14||

abhIShUnsamprajagrAha svayaM kurupatistadA || 14||

upAruhyArjunashchApi chAmaravyajanaM sitam |
rukmadaNDaM bRRihanmUrdhni dudhAvAbhipradakShiNam || 15||

tathaiva bhImaseno.api yamAbhyAM sahito vashI |
pRRiShThato.anuyayau kRRiShNamRRitvikpaurajanairvRRitaH || 16||

sa tathA bhrAtRRibhiH sArdhaM keshavaH paravIrahA |
anugamyamAnaH shushubhe shiShyairiva guruH priyaiH || 17||

pArthamAmantrya govindaH pariShvajya cha pIDitam |
yudhiShThiraM pUjayitvA bhImasenaM yamau tathA || 18||

pariShvakto bhRRishaM tAbhyAM yamAbhyAmabhivAditaH |
tatastaiH sa.nvidaM kRRitvA yathAvanmadhusUdanaH || 19||

nivartayitvA cha tadA pANDavAnsapadAnugAn |
svAM purIM prayayau kRRiShNaH pura.ndara ivAparaH || 20||

lochanairanujagmuste tamA dRRiShTipathAttadA |
manobhiranujagmuste kRRiShNaM prItisamanvayAt || 21||

atRRiptamanasAmeva teShAM keshavadarshane |
kShipramantardadhe shaurishchakShuShAM priyadarshanaH || 22||

akAmA iva pArthAste govindagatamAnasAH |
nivRRityopayayuH sarve svapuraM puruSharShabhAH || 23||

syandanenAtha kRRiShNo.api samaye dvArakAmagAt || 23||

\hrule

\medskip
                  3
\medskip

vaishampAyana uvAcha||

athAbravInmayaH pArthamarjunaM jayatAM varam |
ApRRichChe tvAM gamiShyAmi kShiprameShyAmi chApyaham || 1||

uttareNa tu kailAsaM mainAkaM parvataM prati |
yakShyamANeShu sarveShu dAnaveShu tadA mayA || 2||

kRRitaM maNimayaM bhANDaM ramyaM bindusaraH prati || 2||

sabhAyAM satyasandhasya yadAsIdvRRiShaparvaNaH |
AgamiShyAmi tadgRRihya yadi tiShThati bhArata || 3||

tataH sabhAM kariShyAmi pANDavAya yashasvine |
manaHprahlAdinIM chitrAM sarvaratnavibhUShitAm || 4||

asti bindusarasyeva gadA shreShThA kurUdvaha |
nihitA yauvanAshvena rAj~nA hatvA raNe ripUn || 5||

suvarNabindubhishchitrA gurvI bhArasahA dRRiDhA || 5||

sA vai shatasahasrasya saMmitA sarvaghAtinI |
anurUpA cha bhImasya gANDIvaM bhavato yathA || 6||

vAruNashcha mahAsha~Nkho devadattaH sughoShavAn |
sarvametatpradAsyAmi bhavate nAtra sa.nshayaH || 7||

ityuktvA so.asuraH pArthaM prAgudIchImagAddisham || 7||

uttareNa tu kailAsaM mainAkaM parvataM prati |
hiraNyashRRi~Ngo bhagavAnmahAmaNimayo giriH || 8||

ramyaM bindusaro nAma yatra rAjA bhagIrathaH |
dRRiShTvA bhAgIrathIM ga~NgAmuvAsa bahulAH samAH || 9||

yatreShTvA sarvabhUtAnAmIshvareNa mahAtmanA |
AhRRitAH kratavo mukhyAH shataM bharatasattama || 10||

yatra yUpA maNimayAshchityAshchApi hiraNmayAH |
shobhArthaM vihitAstatra na tu dRRiShTAntataH kRRitAH || 11||

yatreShTvA sa gataH siddhiM sahasrAkShaH shachIpatiH |
yatra bhUtapatiH sRRiShTvA sarvalokAnsanAtanaH || 12||

upAsyate tigmatejA vRRito bhUtaiH sahasrashaH || 12||

naranArAyaNau brahmA yamaH sthANushcha pa~nchamaH |
upAsate yatra satraM sahasrayugaparyaye || 13||

yatreShTaM vAsudevena satrairvarShasahasrakaiH |
shraddadhAnena satataM shiShTasampratipattaye || 14||

suvarNamAlino yUpAshchityAshchApyatibhAsvarAH |
dadau yatra sahasrANi prayutAni cha keshavaH || 15||

tatra gatvA sa jagrAha gadAM sha~NkhaM cha bhArata |
sphATikaM cha sabhAdravyaM yadAsIdvRRiShaparvaNaH || 16||

ki~NkaraiH saha rakShobhiragRRihNAtsarvameva tat || 16||

tadAhRRitya tu tAM chakre so.asuro.apratimAM sabhAm |
vishrutAM triShu lokeShu divyAM maNimayIM shubhAm || 17||

gadAM cha bhImasenAya pravarAM pradadau tadA |
devadattaM cha pArthAya dadau sha~Nkhamanuttamam || 18||

sabhA tu sA mahArAja shAtakumbhamayadrumA |
dasha kiShkusahasrANi samantAdAyatAbhavat || 19||

yathA vahneryathArkasya somasya cha yathaiva sA |
bhrAjamAnA tathA divyA babhAra paramaM vapuH || 20||

pratighnatIva prabhayA prabhAmarkasya bhAsvarAm |
prababhau jvalamAneva divyA divyena varchasA || 21||

nagameghapratIkAshA divamAvRRitya viShThitA |
AyatA vipulA shlakShNA vipApmA vigataklamA || 22||

uttamadravyasampannA maNiprAkAramAlinI |
bahuratnA bahudhanA sukRRitA vishvakarmaNA || 23||

na dAshArhI sudharmA vA brahmaNo vApi tAdRRishI |
AsIdrUpeNa sampannA yAM chakre.apratimAM mayaH || 24||

tAM sma tatra mayenoktA rakShanti cha vahanti cha |
sabhAmaShTau sahasrANi ki~NkarA nAma rAkShasAH || 25||

antarikShacharA ghorA mahAkAyA mahAbalAH |
raktAkShAH pi~NgalAkShAshcha shuktikarNAH prahAriNaH || 26||

tasyAM sabhAyAM nalinIM chakArApratimAM mayaH |
vaiDUryapatravitatAM maNinAlamayAmbujAm || 27||

padmasaugandhikavatIM nAnAdvijagaNAyutAm |
puShpitaiH pa~NkajaishchitrAM kUrmamatsyaishcha shobhitAm || 28||

sUpatIrthAmakaluShAM sarvartusalilAM shubhAm |
mArutenaiva choddhUtairmuktAbindubhirAchitAm || 29||

maNiratnachitAM tAM tu kechidabhyetya pArthivAH |
dRRiShTvApi nAbhyajAnanta te.aj~nAnAtprapatantyuta || 30||

tAM sabhAmabhito nityaM puShpavanto mahAdrumAH |
AsannAnAvidhA nIlAH shItachChAyA manoramAH || 31||

kAnanAni sugandhIni puShkariNyashcha sarvashaH |
ha.nsakAraNDavayutAshchakravAkopashobhitAH || 32||

jalajAnAM cha mAlyAnAM sthalajAnAM cha sarvashaH |
mAruto gandhamAdAya pANDavAnsma niShevate || 33||

IdRRishIM tAM sabhAM kRRitvA mAsaiH parichaturdashaiH |
niShThitAM dharmarAjAya mayo rAj~ne nyavedayat || 34||

\hrule

\medskip
                  4
\medskip

vaishampAyana uvAcha||

tataH praveshanaM chakre tasyAM rAjA yudhiShThiraH |
ayutaM bhojayAmAsa brAhmaNAnAM narAdhipaH || 1||

ghRRitapAyasena madhunA bhakShyairmUlaphalaistathA |
ahataishchaiva vAsobhirmAlyairuchchAvachairapi || 2||

dadau tebhyaH sahasrANi gavAM pratyekashaH prabhuH |
puNyAhaghoShastatrAsIddivaspRRigiva bhArata || 3||

vAditrairvividhairgItairgandhairuchchAvachairapi |
pUjayitvA kurushreShTho daivatAni niveshya cha || 4||

tatra mallA naTA jhallAH sUtA vaitAlikAstathA |
upatasthurmahAtmAnaM saptarAtraM yudhiShThiram || 5||

tathA sa kRRitvA pUjAM tAM bhrAtRRibhiH saha pANDavaH |
tasyAM sabhAyAM ramyAyAM reme shakro yathA divi || 6||

sabhAyAmRRiShayastasyAM pANDavaiH saha Asate |
AsAM chakrurnarendrAshcha nAnAdeshasamAgatAH || 7||

asito devalaH satyaH sarpamAlI mahAshirAH |
arvAvasuH sumitrashcha maitreyaH shunako baliH || 8||

bako dAlbhyaH sthUlashirAH kRRiShNadvaipAyanaH shukaH |
sumanturjaiminiH pailo vyAsashiShyAstathA vayam || 9||

tittiriryAj~navalkyashcha sasuto lomaharShaNaH |
apsuhomyashcha dhaumyashcha ANImANDavyakaushikau || 10||

dAmoShNIShastraivaNishcha parNAdo ghaTajAnukaH |
mau~njAyano vAyubhakShaH pArAsharyashcha sArikau || 11||

balavAkaH shinIvAkaH sutyapAlaH kRRitashramaH |
jAtUkarNaH shikhAvA.nshcha subalaH pArijAtakaH || 12||

parvatashcha mahAbhAgo mArkaNDeyastathA muniH |
pavitrapANiH sAvarNirbhAlukirgAlavastathA || 13||

ja~NghAbandhushcha raibhyashcha kopavegashravA bhRRiguH |
haribabhrushcha kauNDinyo babhrumAlI sanAtanaH || 14||

kakShIvAnaushijashchaiva nAchiketo.atha gautamaH |
pai~Ngo varAhaH shunakaH shANDilyashcha mahAtapAH || 15||

karkaro veNuja~Nghashcha kalApaH kaTha eva cha || 15||

munayo dharmasahitA dhRRitAtmAno jitendriyAH |
ete chAnye cha bahavo vedavedA~NgapAragAH || 16||

upAsate mahAtmAnaM sabhAyAmRRiShisattamAH |
kathayantaH kathAH puNyA dharmaj~nAH shuchayo.amalAH || 17||

tathaiva kShatriyashreShThA dharmarAjamupAsate |
shrImAnmahAtmA dharmAtmA mu~njaketurvivardhanaH || 18||

sa~NgrAmajiddurmukhashcha ugrasenashcha vIryavAn |
kakShasenaH kShitipatiH kShemakashchAparAjitaH || 19||

kAmbojarAjaH kamalaH kampanashcha mahAbalaH || 19||

satataM kampayAmAsa yavanAneka eva yaH |
yathAsurAnkAlakeyAndevo vajradharastathA || 20||

jaTAsuro madrakAntashcha rAjA  kuntiH kuNindashcha kirAtarAjaH |
tathA~Ngava~Ngau saha puNDrakeNa  pANDyoDrarAjau saha chAndhrakeNa || 21||

kirAtarAjaH sumanA yavanAdhipatistathA |
chANUro devarAtashcha bhojo bhImarathashcha yaH || 22||

shrutAyudhashcha kAli~Ngo jayatsenashcha mAgadhaH |
susharmA chekitAnashcha suratho.amitrakarShaNaH || 23||

ketumAnvasudAnashcha vaideho.atha kRRitakShaNaH |
sudharmA chAniruddhashcha shrutAyushcha mahAbalaH || 24||

anUparAjo durdharShaH kShemajichcha sudakShiNaH |
shishupAlaH sahasutaH karUShAdhipatistathA || 25||

vRRiShNInAM chaiva durdharShAH kumArA devarUpiNaH |
Ahuko vipRRithushchaiva gadaH sAraNa eva cha || 26||

akrUraH kRRitavarmA cha sAtyakishcha shineH sutaH |
bhIShmako.athAhRRitishchaiva dyumatsenashcha vIryavAn || 27||

kekayAshcha maheShvAsA yaj~nasenashcha saumakiH || 27||

arjunaM chApi sa.nshritya rAjaputrA mahAbalAH |
ashikShanta dhanurvedaM rauravAjinavAsasaH || 28||

tatraiva shikShitA rAjankumArA vRRiShNinandanAH |
raukmiNeyashcha sAmbashcha yuyudhAnashcha sAtyakiH || 29||

ete chAnye cha bahavo rAjAnaH pRRithivIpate |
dhana~njayasakhA chAtra nityamAste sma tumburuH || 30||

chitrasenaH sahAmAtyo gandharvApsarasastathA |
gItavAditrakushalAH shamyAtAlavishAradAH || 31||

pramANe.atha layasthAne kiMnarAH kRRitanishramAH |
sa~nchoditAstumburuNA gandharvAH sahitA jaguH || 32||

gAyanti divyatAnaiste yathAnyAyaM manasvinaH |
pANDuputrAnRRiShI.nshchaiva ramayanta upAsate || 33||

tasyAM sabhAyAmAsInAH suvratAH satyasa~NgarAH |
divIva devA brahmANaM yudhiShThiramupAsate || 34||

\hrule

\medskip
                  5
\medskip

vaishampAyana uvAcha||

tathA tatropaviShTeShu pANDaveShu mahAtmasu |
mahatsu chopaviShTeShu gandharveShu cha bhArata || 1||

lokAnanucharansarvAnAgamattAM sabhAmRRiShiH |
nAradaH sumahAtejA RRiShibhiH sahitastadA || 2||

pArijAtena rAjendra raivatena cha dhImatA |
sumukhena cha saumyena devarShiramitadyutiH || 3||

sabhAsthAnpANDavAndraShTuM prIyamANo manojavaH || 3||

tamAgatamRRiShiM dRRiShTvA nAradaM sarvadharmavit |
sahasA pANDavashreShThaH pratyutthAyAnujaiH saha || 4||

abhyavAdayata prItyA vinayAvanatastadA || 4||

tadarhamAsanaM tasmai sampradAya yathAvidhi |
archayAmAsa ratnaishcha sarvakAmaishcha dharmavit || 5||

so.architaH pANDavaiH sarvairmaharShirvedapAragaH |
dharmakAmArthasa.nyuktaM paprachChedaM yudhiShThiram || 6||

nArada uvAcha||

kachchidarthAshcha kalpante dharme cha ramate manaH |
sukhAni chAnubhUyante manashcha na vihanyate || 7||

kachchidAcharitAM pUrvairnaradeva pitAmahaiH |
vartase vRRittimakShINAM dharmArthasahitAM nRRiShu || 8||

kachchidarthena vA dharmaM dharmeNArthamathApi vA |
ubhau vA prItisAreNa na kAmena prabAdhase || 9||

kachchidarthaM cha dharmaM cha kAmaM cha jayatAM vara |
vibhajya kAle kAlaj~na sadA varada sevase || 10||

kachchidrAjaguNaiH ShaDbhiH saptopAyA.nstathAnagha |
balAbalaM tathA samyakchaturdasha parIkShase || 11||

kachchidAtmAnamanvIkShya parA.nshcha jayatAM vara |
tathA sandhAya karmANi aShTau bhArata sevase || 12||

kachchitprakRRitayaH ShaTte na luptA bharatarShabha |
ADhyAstathAvyasaninaH svanuraktAshcha sarvashaH || 13||

kachchinna tarkairdUtairvA ye chApyaparisha~NkitAH |
tvatto vA tava vAmAtyairbhidyate jAtu mantritam || 14||

kachchitsandhiM yathAkAlaM vigrahaM chopasevase |
kachchidvRRittimudAsIne madhyame chAnuvartase || 15||

kachchidAtmasamA buddhyA shuchayo jIvitakShamAH |
kulInAshchAnuraktAshcha kRRitAste vIra mantriNaH || 16||

vijayo mantramUlo hi rAj~nAM bhavati bhArata |
susa.nvRRito mantradhanairamAtyaiH shAstrakovidaiH || 17||

kachchinnidrAvashaM naiShi kachchitkAle vibudhyase |
kachchichchApararAtreShu chintayasyarthamarthavit || 18||

kachchinmantrayase naikaH kachchinna bahubhiH saha |
kachchitte mantrito mantro na rAShTramanudhAvati || 19||

kachchidarthAnvinishchitya laghumUlAnmahodayAn |
kShipramArabhase kartuM na vighnayasi tAdRRishAn || 20||

kachchinna sarve karmAntAH parokShAste visha~NkitAH |
sarve vA punarutsRRiShTAH sa.nsRRiShTaM hyatra kAraNam || 21||

kachchidrAjankRRitAnyeva kRRitaprAyANi vA punaH |
viduste vIra karmANi nAnavAptAni kAnichit || 22||

kachchitkAraNikAH sarve sarvashAstreShu kovidAH |
kArayanti kumArA.nshcha yodhamukhyA.nshcha sarvashaH || 23||

kachchitsahasrairmUrkhANAmekaM krINAsi paNDitam |
paNDito hyarthakRRichChreShu kuryAnniHshreyasaM param || 24||

kachchiddurgANi sarvANi dhanadhAnyAyudhodakaiH |
yantraishcha paripUrNAni tathA shilpidhanurdharaiH || 25||

eko.apyamAtyo medhAvI shUro dAnto vichakShaNaH |
rAjAnaM rAjaputraM vA prApayenmahatIM shriyam || 26||

kachchidaShTAdashAnyeShu svapakShe dasha pa~ncha cha |
tribhistribhiravij~nAtairvetsi tIrthAni chArakaiH || 27||

kachchiddviShAmaviditaH pratiyattashcha sarvadA |
nityayukto ripUnsarvAnvIkShase ripusUdana || 28||

kachchidvinayasampannaH kulaputro bahushrutaH |
anasUyuranupraShTA satkRRitaste purohitaH || 29||

kachchidagniShu te yukto vidhij~no matimAnRRijuH |
hutaM cha hoShyamANaM cha kAle vedayate sadA || 30||

kachchida~NgeShu niShNAto jyotiShAM pratipAdakaH |
utpAteShu cha sarveShu daivaj~naH kushalastava || 31||

kachchinmukhyA mahatsveva madhyameShu cha madhyamAH |
jaghanyAshcha jaghanyeShu bhRRityAH karmasu yojitAH || 32||

amAtyAnupadhAtItAnpitRRipaitAmahA~nshuchIn |
shreShThA~nshreShTheShu kachchittvaM niyojayasi karmasu || 33||

kachchinnogreNa daNDena bhRRishamudvejitaprajAH |
rAShTraM tavAnushAsanti mantriNo bharatarShabha || 34||

kachchittvAM nAvajAnanti yAjakAH patitaM yathA |
ugrapratigrahItAraM kAmayAnamiva striyaH || 35||

kachchiddhRRiShTashcha shUrashcha matimAndhRRitimA~nshuchiH |
kulInashchAnuraktashcha dakShaH senApatistava || 36||

kachchidbalasya te mukhyAH sarve yuddhavishAradAH |
dRRiShTApadAnA vikrAntAstvayA satkRRitya mAnitAH || 37||

kachchidbalasya bhaktaM cha vetanaM cha yathochitam |
samprAptakAlaM dAtavyaM dadAsi na vikarShasi || 38||

kAlAtikramaNAddhyete bhaktavetanayorbhRRitAH |
bhartuH kupyanti daurgatyAtso.anarthaH sumahAnsmRRitaH || 39||

kachchitsarve.anuraktAstvAM kulaputrAH pradhAnataH |
kachchitprANA.nstavArtheShu santyajanti sadA yudhi || 40||

kachchinnaiko bahUnarthAnsarvashaH sAmparAyikAn |
anushAssi yathAkAmaM kAmAtmA shAsanAtigaH || 41||

kachchitpuruShakAreNa puruShaH karma shobhayan |
labhate mAnamadhikaM bhUyo vA bhaktavetanam || 42||

kachchidvidyAvinItA.nshcha narA~nj~nAnavishAradAn |
yathArhaM guNatashchaiva dAnenAbhyavapadyase || 43||

kachchiddArAnmanuShyANAM tavArthe mRRityumeyuShAm |
vyasanaM chAbhyupetAnAM bibharShi bharatarShabha || 44||

kachchidbhayAdupanataM klIbaM vA ripumAgatam |
yuddhe vA vijitaM pArtha putravatparirakShasi || 45||

kachchittvameva sarvasyAH pRRithivyAH pRRithivIpate |
samashcha nAbhisha~Nkyashcha yathA mAtA yathA pitA || 46||

kachchidvyasaninaM shatruM nishamya bharatarShabha |
abhiyAsi javenaiva samIkShya trividhaM balam || 47||

pArShNimUlaM cha vij~nAya vyavasAyaM parAjayam |
balasya cha mahArAja dattvA vetanamagrataH || 48||

kachchichcha balamukhyebhyaH pararAShTre parantapa |
upachChannAni ratnAni prayachChasi yathArhataH || 49||

kachchidAtmAnamevAgre vijitya vijitendriyaH |
parA~njigIShase pArtha pramattAnajitendriyAn || 50||

kachchitte yAsyataH shatrUnpUrvaM yAnti svanuShThitAH |
sAma dAnaM cha bhedashcha daNDashcha vidhivadguNAH || 51||

kachchinmUlaM dRRiDhaM kRRitvA yAtrAM yAsi vishAM pate |
tA.nshcha vikramase jetuM jitvA cha parirakShasi || 52||

kachchidaShTA~Ngasa.nyuktA chaturvidhabalA chamUH |
balamukhyaiH sunItA te dviShatAM pratibAdhanI || 53||

kachchillavaM cha muShTiM cha pararAShTre parantapa |
avihAya mahArAja viha.nsi samare ripUn || 54||

kachchitsvapararAShTreShu bahavo.adhikRRitAstava |
arthAnsamanutiShThanti rakShanti cha parasparam || 55||

kachchidabhyavahAryANi gAtrasa.nsparshakAni cha |
ghreyANi cha mahArAja rakShantyanumatAstava || 56||

kachchitkoshaM cha koShThaM cha vAhanaM dvAramAyudham |
Ayashcha kRRitakalyANaistava bhaktairanuShThitaH || 57||

kachchidAbhyantarebhyashcha bAhyebhyashcha vishAM pate |
rakShasyAtmAnamevAgre tA.nshcha svebhyo mithashcha tAn || 58||

kachchinna pAne dyUte vA krIDAsu pramadAsu cha |
pratijAnanti pUrvAhNe vyayaM vyasanajaM tava || 59||

kachchidAyasya chArdhena chaturbhAgena vA punaH |
pAdabhAgaistribhirvApi vyayaH sa.nshodhyate tava || 60||

kachchijj~nAtIngurUnvRRiddhAnvaNijaH shilpinaH shritAn |
abhIkShNamanugRRihNAsi dhanadhAnyena durgatAn || 61||

kachchidAyavyaye yuktAH sarve gaNakalekhakAH |
anutiShThanti pUrvAhNe nityamAyavyayaM tava || 62||

kachchidartheShu samprauDhAnhitakAmAnanupriyAn |
nApakarShasi karmabhyaH pUrvamaprApya kilbiSham || 63||

kachchidviditvA puruShAnuttamAdhamamadhyamAn |
tvaM karmasvanurUpeShu niyojayasi bhArata || 64||

kachchinna lubdhAshchaurA vA vairiNo vA vishAM pate |
aprAptavyavahArA vA tava karmasvanuShThitAH || 65||

kachchinna lubdhaishchaurairvA kumAraiH strIbalena vA |
tvayA vA pIDyate rAShTraM kachchitpuShTAH kRRiShIvalAH || 66||

kachchidrAShTre taDAgAni pUrNAni cha mahAnti cha |
bhAgasho viniviShTAni na kRRiShirdevamAtRRikA || 67||

kachchidbIjaM cha bhaktaM cha karShakAyAvasIdate |
pratikaM cha shataM vRRiddhyA dadAsyRRiNamanugraham || 68||

kachchitsvanuShThitA tAta vArttA te sAdhubhirjanaiH |
vArttAyAM sa.nshritastAta loko.ayaM sukhamedhate || 69||

kachchichChuchikRRitaH prAj~nAH pa~ncha pa~ncha svanuShThitAH |
kShemaM kurvanti saMhatya rAja~njanapade tava || 70||

kachchinnagaraguptyarthaM grAmA nagaravatkRRitAH |
grAmavachcha kRRitA rakShA te cha sarve tadarpaNAH || 71||

kachchidbalenAnugatAH samAni viShamANi cha |
purANachaurAH sAdhyakShAshcharanti viShaye tava || 72||

kachchitstriyaH sAntvayasi kachchittAshcha surakShitAH |
kachchinna shraddadhAsyAsAM kachchidguhyaM na bhAShase || 73||

kachchichchArAnnishi shrutvA tatkAryamanuchintya cha |
priyANyanubhava~nsheShe viditvAbhyantaraM janam || 74||

kachchiddvau prathamau yAmau rAtryAM suptvA vishAM pate |
sa~nchintayasi dharmArthau yAma utthAya pashchime || 75||

kachchiddarshayase nityaM manuShyAnsamala~NkRRitAn |
utthAya kAle kAlaj~naH saha pANDava mantribhiH || 76||

kachchidraktAmbaradharAH khaDgahastAH svala~NkRRitAH |
abhitastvAmupAsante rakShaNArthamari.ndama || 77||

kachchiddaNDyeShu yamavatpUjyeShu cha vishAM pate |
parIkShya vartase samyagapriyeShu priyeShu cha || 78||

kachchichChArIramAbAdhamauShadhairniyamena vA |
mAnasaM vRRiddhasevAbhiH sadA pArthApakarShasi || 79||

kachchidvaidyAshchikitsAyAmaShTA~NgAyAM vishAradAH |
suhRRidashchAnuraktAshcha sharIre te hitAH sadA || 80||

kachchinna mAnAnmohAdvA kAmAdvApi vishAM pate |
arthipratyarthinaH prAptAnapAsyasi katha~nchana || 81||

kachchinna lobhAnmohAdvA vishrambhAtpraNayena vA |
AshritAnAM manuShyANAM vRRittiM tvaM sa.nruNatsi cha || 82||

kachchitpaurA na sahitA ye cha te rAShTravAsinaH |
tvayA saha virudhyante paraiH krItAH katha~nchana || 83||

kachchitte durbalaH shatrurbalenopanipIDitaH |
mantreNa balavAnkashchidubhAbhyAM vA yudhiShThira || 84||

kachchitsarve.anuraktAstvAM bhUmipAlAH pradhAnataH |
kachchitprANA.nstvadartheShu santyajanti tvayA hRRitAH || 85||

kachchitte sarvavidyAsu guNato.archA pravartate |
brAhmaNAnAM cha sAdhUnAM tava niHshreyase shubhA || 86||

kachchiddharme trayImUle pUrvairAcharite janaiH |
vartamAnastathA kartuM tasminkarmaNi vartase || 87||

kachchittava gRRihe.annAni svAdUnyashnanti vai dvijAH |
guNavanti guNopetAstavAdhyakShaM sadakShiNam || 88||

kachchitkratUnekachitto vAjapeyA.nshcha sarvashaH |
puNDarIkA.nshcha kArtsnyena yatase kartumAtmavAn || 89||

kachchijj~nAtIngurUnvRRiddhAndaivatA.nstApasAnapi |
chaityA.nshcha vRRikShAnkalyANAnbrAhmaNA.nshcha namasyasi || 90||

kachchideShA cha te buddhirvRRittireShA cha te.anagha |
AyuShyA cha yashasyA cha dharmakAmArthadarshinI || 91||

etayA vartamAnasya buddhyA rAShTraM na sIdati |
vijitya cha mahIM rAjA so.atyantaM sukhamedhate || 92||

kachchidAryo vishuddhAtmA kShAritashchaurakarmaNi |
adRRiShTashAstrakushalairna lobhAdvadhyate shuchiH || 93||

pRRiShTo gRRihItastatkArI tajj~nairdRRiShTaH sakAraNaH |
kachchinna muchyate steno dravyalobhAnnararShabha || 94||

vyutpanne kachchidADhyasya daridrasya cha bhArata |
arthAnna mithyA pashyanti tavAmAtyA hRRitA dhanaiH || 95||

nAstikyamanRRitaM krodhaM pramAdaM dIrghasUtratAm |
adarshanaM j~nAnavatAmAlasyaM kShiptachittatAm || 96||

ekachintanamarthAnAmanarthaj~naishcha chintanam |
nishchitAnAmanArambhaM mantrasyAparirakShaNam || 97||

ma~NgalyasyAprayogaM cha prasa~NgaM viShayeShu cha |
kachchittvaM varjayasyetAnrAjadoShA.nshchaturdasha || 98||

kachchitte saphalA vedAH kachchitte saphalaM dhanam |
kachchitte saphalA dArAH kachchitte saphalaM shrutam || 99||

yudhiShThira uvAcha||

kathaM vai saphalA vedAH kathaM vai saphalaM dhanam |
kathaM vai saphalA dArAH kathaM vai saphalaM shrutam || 100||

nArada uvAcha||

agnihotraphalA vedA dattabhuktaphalaM dhanam |
ratiputraphalA dArAH shIlavRRittaphalaM shrutam || 101||

vaishampAyana uvAcha||

etadAkhyAya sa munirnAradaH sumahAtapAH |
paprachChAnantaramidaM dharmAtmAnaM yudhiShThiram || 102||

nArada uvAcha||

kachchidabhyAgatA dUrAdvaNijo lAbhakAraNAt |
yathoktamavahAryante shulkaM shulkopajIvibhiH || 103||

kachchitte puruShA rAjanpure rAShTre cha mAnitAH |
upAnayanti paNyAni upadhAbhirava~nchitAH || 104||

kachchichChRRiNoShi vRRiddhAnAM dharmArthasahitA giraH |
nityamarthavidAM tAta tathA dharmAnudarshinAm || 105||

kachchitte kRRiShitantreShu goShu puShpaphaleShu cha |
dharmArthaM cha dvijAtibhyo dIyate madhusarpiShI || 106||

dravyopakaraNaM kachchitsarvadA sarvashilpinAm |
chAturmAsyAvaraM samya~NniyataM samprayachChasi || 107||

kachchitkRRitaM vijAnIShe kartAraM cha prasha.nsasi |
satAM madhye mahArAja satkaroShi cha pUjayan || 108||

kachchitsUtrANi sarvANi gRRihNAsi bharatarShabha |
hastisUtrAshvasUtrANi rathasUtrANi chAbhibho || 109||

kachchidabhyasyate shashvadgRRihe te bharatarShabha |
dhanurvedasya sUtraM cha yantrasUtraM cha nAgaram || 110||

kachchidastrANi sarvANi brahmadaNDashcha te.anagha |
viShayogAshcha te sarve viditAH shatrunAshanAH || 111||

kachchidagnibhayAchchaiva sarpavyAlabhayAttathA |
rogarakShobhayAchchaiva rAShTraM svaM parirakShasi || 112||

kachchidandhA.nshcha mUkA.nshcha pa~NgUnvya~NgAnabAndhavAn |
piteva pAsi dharmaj~na tathA pravrajitAnapi || 113||

vaishampAyana uvAcha||

etAH kurUNAmRRiShabho mahAtmA  shrutvA giro brAhmaNasattamasya |
praNamya pAdAvabhivAdya hRRiShTo  rAjAbravInnAradaM devarUpam || 114||

evaM kariShyAmi yathA tvayoktaM  praj~nA hi me bhUya evAbhivRRiddhA |
uktvA tathA chaiva chakAra rAjA  lebhe mahIM sAgaramekhalAM cha || 115||

nArada uvAcha||

evaM yo vartate rAjA chAturvarNyasya rakShaNe |
sa vihRRityeha susukhI shakrasyaiti salokatAm || 116||

\hrule

\medskip
                  6
\medskip

vaishampAyana uvAcha||

sampUjyAthAbhyanuj~nAto maharShervachanAtparam |
pratyuvAchAnupUrvyeNa dharmarAjo yudhiShThiraH || 1||

bhagavannyAyyamAhaitaM yathAvaddharmanishchayam |
yathAshakti yathAnyAyaM kriyate.ayaM vidhirmayA || 2||

rAjabhiryadyathA kAryaM purA tattanna sa.nshayaH |
yathAnyAyopanItArthaM kRRitaM hetumadarthavat || 3||

vayaM tu satpathaM teShAM yAtumichChAmahe prabho |
na tu shakyaM tathA gantuM yathA tairniyatAtmabhiH || 4||

evamuktvA sa dharmAtmA vAkyaM tadabhipUjya cha |
muhUrtAtprAptakAlaM cha dRRiShTvA lokacharaM munim || 5||

nAradaM svasthamAsInamupAsIno yudhiShThiraH |
apRRichChatpANDavastatra rAjamadhye mahAmatiH || 6||

bhavAnsa~ncharate lokAnsadA nAnAvidhAnbahUn |
brahmaNA nirmitAnpUrvaM prekShamANo manojavaH || 7||

IdRRishI bhavatA kAchiddRRiShTapUrvA sabhA kvachit |
ito vA shreyasI brahma.nstanmamAchakShva pRRichChataH || 8||

tachChrutvA nAradastasya dharmarAjasya bhAShitam |
pANDavaM pratyuvAchedaM smayanmadhurayA girA || 9||

mAnuSheShu na me tAta dRRiShTapUrvA na cha shrutA |
sabhA maNimayI rAjanyatheyaM tava bhArata || 10||

sabhAM tu pitRRirAjasya varuNasya cha dhImataH |
kathayiShye tathendrasya kailAsanilayasya cha || 11||

brahmaNashcha sabhAM divyAM kathayiShye gataklamAm |
yadi te shravaNe buddhirvartate bharatarShabha || 12||

nAradenaivamuktastu dharmarAjo yudhiShThiraH |
prA~njalirbhrAtRRibhiH sArdhaM taishcha sarvairnRRipairvRRitaH || 13||

nAradaM pratyuvAchedaM dharmarAjo mahAmanAH |
sabhAH kathaya tAH sarvAH shrotumichChAmahe vayam || 14||

ki.ndravyAstAH sabhA brahmanki.nvistArAH kimAyatAH |
pitAmahaM cha ke tasyAM sabhAyAM paryupAsate || 15||

vAsavaM devarAjaM cha yamaM vaivasvataM cha ke |
varuNaM cha kuberaM cha sabhAyAM paryupAsate || 16||

etatsarvaM yathAtattvaM devarShe vadatastava |
shrotumichChAma sahitAH paraM kautUhalaM hi naH || 17||

evamuktaH pANDavena nAradaH pratyuvAcha tam |
krameNa rAjandivyAstAH shrUyantAmiha naH sabhAH || 18||

\hrule

\medskip
                  7
\medskip

nArada uvAcha||

shakrasya tu sabhA divyA bhAsvarA karmabhirjitA |
svayaM shakreNa kauravya nirmitArkasamaprabhA || 1||

vistIrNA yojanashataM shatamadhyardhamAyatA |
vaihAyasI kAmagamA pa~nchayojanamuchChritA || 2||

jarAshokaklamApetA nirAta~NkA shivA shubhA |
veshmAsanavatI ramyA divyapAdapashobhitA || 3||

tasyAM deveshvaraH pArtha sabhAyAM paramAsane |
Aste shachyA mahendrANyA shriyA lakShmyA cha bhArata || 4||

bibhradvapuranirdeshyaM kirITI lohitA~NgadaH |
virajombarashchitramAlyo hrIkIrtidyutibhiH saha || 5||

tasyAmupAsate nityaM mahAtmAnaM shatakratum |
marutaH sarvato rAjansarve cha gRRihamedhinaH || 6||

siddhA devarShayashchaiva sAdhyA devagaNAstathA || 6||

ete sAnucharAH sarve divyarUpAH svala~NkRRitAH |
upAsate mahAtmAnaM devarAjamari.ndamam || 7||

tathA devarShayaH sarve pArtha shakramupAsate |
amalA dhUtapApmAno dIpyamAnA ivAgnayaH || 8||

tejasvinaH somayujo vipApA vigataklamAH || 8||

parAsharaH parvatashcha tathA sAvarNigAlavau |
sha~Nkhashcha likhitashchaiva tathA gaurashirA muniH || 9||

durvAsAshcha dIrghatapA yAj~navalkyo.atha bhAlukiH |
uddAlakaH shvetaketustathA shATyAyanaH prabhuH || 10||

haviShmA.nshcha gaviShThashcha harishchandrashcha pArthivaH |
hRRidyashchodarashANDilyaH pArAsharyaH kRRiShIvalaH || 11||

vAtaskandho vishAkhashcha vidhAtA kAla eva cha |
anantadantastvaShTA cha vishvakarmA cha tumburuH || 12||

ayonijA yonijAshcha vAyubhakShA hutAshinaH |
IshAnaM sarvalokasya vajriNaM samupAsate || 13||

sahadevaH sunIthashcha vAlmIkishcha mahAtapAH |
samIkaH satyavA.nshchaiva prachetAH satyasa~NgaraH || 14||

medhAtithirvAmadevaH pulastyaH pulahaH kratuH |
maruttashcha marIchishcha sthANushchAtrirmahAtapAH || 15||

kakShIvAngautamastArkShyastathA vaishvAnaro muniH |
muniH kAlakavRRikShIya AshrAvyo.atha hiraNyadaH || 16||

sa.nvarto devahavyashcha viShvaksenashcha vIryavAn || 16||

divyA ApastathauShadhyaH shraddhA medhA sarasvatI |
artho dharmashcha kAmashcha vidyutashchApi pANDava || 17||

jalavAhAstathA meghA vAyavaH stanayitnavaH |
prAchI digyaj~navAhAshcha pAvakAH saptavi.nshatiH || 18||

agnIShomau tathendrAgnI mitro.atha savitAryamA |
bhago vishve cha sAdhyAshcha shukro manthI cha bhArata || 19||

yaj~nAshcha dakShiNAshchaiva grahAH stobhAshcha sarvashaH |
yaj~navAhAshcha ye mantrAH sarve tatra samAsate || 20||

tathaivApsaraso rAjangandharvAshcha manoramAH |
nRRityavAditragItaishcha hAsyaishcha vividhairapi || 21||

ramayanti sma nRRipate devarAjaM shatakratum || 21||

stutibhirma~Ngalaishchaiva stuvantaH karmabhistathA |
vikramaishcha mahAtmAnaM balavRRitraniShUdanam || 22||

brahmarAjarShayaH sarve sarve devarShayastathA |
vimAnairvividhairdivyairbhrAjamAnairivAgnibhiH || 23||

sragviNo bhUShitAshchAnye yAnti chAyAnti chApare |
bRRihaspatishcha shukrashcha tasyAmAyayatuH saha || 24||

ete chAnye cha bahavo yatAtmAno yatavratAH |
vimAnaishchandrasa~NkAshaiH somavatpriyadarshanAH || 25||

brahmaNo vachanAdrAjanbhRRiguH saptarShayastathA || 25||

eShA sabhA mayA rAjandRRiShTA puShkaramAlinI |
shatakratormahArAja yAmyAM shRRiNu mamAnagha || 26||

\hrule

\medskip
                  8
\medskip

nArada uvAcha||

kathayiShye sabhAM divyAM yudhiShThira nibodha tAm |
vaivasvatasya yAmarthe vishvakarmA chakAra ha || 1||

taijasI sA sabhA rAjanbabhUva shatayojanA |
vistArAyAmasampannA bhUyasI chApi pANDava || 2||

arkaprakAshA bhrAjiShNuH sarvataH kAmachAriNI |
naivAtishItA nAtyuShNA manasashcha praharShiNI || 3||

na shoko na jarA tasyAM kShutpipAse na chApriyam |
na cha dainyaM klamo vApi pratikUlaM na chApyuta || 4||

sarve kAmAH sthitAstasyAM ye divyA ye cha mAnuShAH |
rasavachcha prabhUtaM cha bhakShyabhojyamari.ndama || 5||

puNyagandhAH srajastatra nityapuShpaphaladrumAH |
rasavanti cha toyAni shItAnyuShNAni chaiva ha || 6||

tasyAM rAjarShayaH puNyAstathA brahmarShayo.amalAH |
yamaM vaivasvataM tAta prahRRiShTAH paryupAsate || 7||

yayAtirnahuShaH pUrurmAndhAtA somako nRRigaH |
trasadasyushcha turayaH kRRitavIryaH shrutashravAH || 8||

aripraNutsusiMhashcha kRRitavegaH kRRitirnimiH |
pratardanaH shibirmatsyaH pRRithvakSho.atha bRRihadrathaH || 9||

aiDo maruttaH kushikaH sA~NkAshyaH sA~NkRRitirbhavaH |
chaturashvaH sadashvormiH kArtavIryashcha pArthivaH || 10||

bharatastathA surathaH sunItho naiShadho nalaH |
divodAso.atha sumanA ambarISho bhagIrathaH || 11||

vyashvaH sadashvo vadhryashvaH pa~nchahastaH pRRithushravAH |
ruShadgurvRRiShasenashcha kShupashcha sumahAbalaH || 12||

ruShadashvo vasumanAH purukutso dhvajI rathI |
ArShTiSheNo dilIpashcha mahAtmA chApyushInaraH || 13||

aushInaraH puNDarIkaH sharyAtiH sharabhaH shuchiH |
a~Ngo.ariShTashcha venashcha duHShantaH sa~njayo jayaH || 14||

bhA~NgAsvariH sunIthashcha niShadho.atha tviShIrathaH |
karandhamo bAhlikashcha sudyumno balavAnmadhuH || 15||

kapotaromA tRRiNakaH sahadevArjunau tathA |
rAmo dAsharathishchaiva lakShmaNo.atha pratardanaH || 16||

alarkaH kakShasenashcha gayo gaurAshva eva cha |
jAmadagnyo.atha rAmo.atra nAbhAgasagarau tathA || 17||

bhUridyumno mahAshvashcha pRRithvashvo janakastathA |
vainyo rAjA vAriSheNaH purujo janamejayaH || 18||

brahmadattastrigartashcha rAjoparicharastathA |
indradyumno bhImajAnurgayaH pRRiShTho nayo.anaghaH || 19||

padmo.atha muchukundashcha bhUridyumnaH prasenajit |
ariShTanemiH pradyumnaH pRRithagashvo.ajakastathA || 20||

shataM matsyA nRRipatayaH shataM nIpAH shataM hayAH |
dhRRitarAShTrAshchaikashatamashItirjanamejayAH || 21||

shataM cha brahmadattAnAmIriNAM vairiNAM shatam |
shantanushchaiva rAjarShiH pANDushchaiva pitA tava || 22||

ushadgavaH shataratho devarAjo jayadrathaH |
vRRiShAdarbhishcha rAjarShirdhAmnA saha samantriNA || 23||

athApare sahasrANi ye gatAH shashabindavaH |
iShTvAshvamedhairbahubhirmahadbhirbhUridakShiNaiH || 24||

ete rAjarShayaH puNyAH kIrtimanto bahushrutAH |
tasyAM sabhAyAM rAjarShe vaivasvatamupAsate || 25||

agastyo.atha mata~Ngashcha kAlo mRRityustathaiva cha |
yajvAnashchaiva siddhAshcha ye cha yogasharIriNaH || 26||

agniShvAttAshcha pitaraH phenapAshchoShmapAshcha ye |
svadhAvanto barhiShado mUrtimantastathApare || 27||

kAlachakraM cha sAkShAchcha bhagavAnhavyavAhanaH |
narA duShkRRitakarmANo dakShiNAyanamRRityavaH || 28||

kAlasya nayane yuktA yamasya puruShAshcha ye |
tasyAM shi.nshapapAlAshAstathA kAshakushAdayaH || 29||

upAsate dharmarAjaM mUrtimanto nirAmayAH || 29||

ete chAnye cha bahavaH pitRRirAjasabhAsadaH |
ashakyAH parisa~NkhyAtuM nAmabhiH karmabhistathA || 30||

asambAdhA hi sA pArtha ramyA kAmagamA sabhA |
dIrghakAlaM tapastaptvA nirmitA vishvakarmaNA || 31||

prabhAsantI jvalantIva tejasA svena bhArata |
tAmugratapaso yAnti suvratAH satyavAdinaH || 32||

shAntAH saMnyAsinaH siddhAH pUtAH puNyena karmaNA |
sarve bhAsvaradehAshcha sarve cha virajombarAH || 33||

chitrA~NgadAshchitramAlyAH sarve jvalitakuNDalAH |
sukRRitaiH karmabhiH puNyaiH paribarhairvibhUShitAH || 34||

gandharvAshcha mahAtmAnaH shatashashchApsarogaNAH |
vAditraM nRRittagItaM cha hAsyaM lAsyaM cha sarvashaH || 35||

puNyAshcha gandhAH shabdAshcha tasyAM pArtha samantataH |
divyAni mAlyAni cha tAmupatiShThanti sarvashaH || 36||

shataM shatasahasrANi dharmiNAM taM prajeshvaram |
upAsate mahAtmAnaM rUpayuktA manasvinaH || 37||

IdRRishI sA sabhA rAjanpitRRirAj~no mahAtmanaH |
varuNasyApi vakShyAmi sabhAM puShkaramAlinIm || 38||

\hrule

\medskip
                  9
\medskip

nArada uvAcha||

yudhiShThira sabhA divyA varuNasya sitaprabhA |
pramANena yathA yAmyA shubhaprAkAratoraNA || 1||

antaHsalilamAsthAya vihitA vishvakarmaNA |
divyaratnamayairvRRikShaiH phalapuShpapradairyutA || 2||

nIlapItAsitashyAmaiH sitairlohitakairapi |
avatAnaistathA gulmaiH puShpama~njaridhAribhiH || 3||

tathA shakunayastasyAM nAnArUpA mRRidusvarAH |
anirdeshyA vapuShmantaH shatasho.atha sahasrashaH || 4||

sA sabhA sukhasa.nsparshA na shItA na cha gharmadA |
veshmAsanavatI ramyA sitA varuNapAlitA || 5||

yasyAmAste sa varuNo vAruNyA saha bhArata |
divyaratnAmbaradharo bhUShaNairupashobhitaH || 6||

sragviNo bhUShitAshchApi divyamAlyAnukarShiNaH |
AdityAstatra varuNaM jaleshvaramupAsate || 7||

vAsukistakShakashchaiva nAgashchairAvatastathA |
kRRiShNashcha lohitashchaiva padmashchitrashcha vIryavAn || 8||

kambalAshvatarau nAgau dhRRitarAShTrabalAhakau |
maNimAnkuNDaladharaH karkoTakadhana~njayau || 9||

prahlAdo mUShikAdashcha tathaiva janamejayaH |
patAkino maNDalinaH phaNavantashcha sarvashaH || 10||

ete chAnye cha bahavaH sarpAstasyAM yudhiShThira |
upAsate mahAtmAnaM varuNaM vigataklamAH || 11||

balirvairochano rAjA narakaH pRRithivI~njayaH |
prahlAdo viprachittishcha kAlakha~njAshcha sarvashaH || 12||

suhanurdurmukhaH sha~NkhaH sumanAH sumatiH svanaH |
ghaTodaro mahApArshvaH krathanaH piTharastathA || 13||

vishvarUpaH surUpashcha virUpo.atha mahAshirAH |
dashagrIvashcha vAlI cha meghavAsA dashAvaraH || 14||

kaiTabho viTaTUtashcha saMhrAdashchendratApanaH |
daityadAnavasa~NghAshcha sarve ruchirakuNDalAH || 15||

sragviNo maulinaH sarve tathA divyaparichChadAH |
sarve labdhavarAH shUrAH sarve vigatamRRityavaH || 16||

te tasyAM varuNaM devaM dharmapAshasthitAH sadA |
upAsate mahAtmAnaM sarve sucharitavratAH || 17||

tathA samudrAshchatvAro nadI bhAgIrathI cha yA |
kAlindI vidishA veNNA narmadA vegavAhinI || 18||

vipAshA cha shatadrushcha chandrabhAgA sarasvatI |
irAvatI vitastA cha sindhurdevanadastathA || 19||

godAvarI kRRiShNaveNNA kAverI cha saridvarA |
etAshchAnyAshcha saritastIrthAni cha sarA.nsi cha || 20||

kUpAshcha saprasravaNA dehavanto yudhiShThira |
palvalAni taDAgAni dehavantyatha bhArata || 21||

dishastathA mahI chaiva tathA sarve mahIdharAH |
upAsate mahAtmAnaM sarve jalacharAstathA || 22||

gItavAditravantashcha gandharvApsarasAM gaNAH |
stuvanto varuNaM tasyAM sarva eva samAsate || 23||

mahIdharA ratnavanto rasA yeShu pratiShThitAH |
sarve vigrahavantaste tamIshvaramupAsate || 24||

eShA mayA sampatatA vAruNI bharatarShabha |
dRRiShTapUrvA sabhA ramyA kuberasya sabhAM shRRiNu || 25||

\hrule

\medskip
                  10
\medskip

nArada uvAcha||

sabhA vaishravaNI rAja~nshatayojanamAyatA |
vistIrNA saptatishchaiva yojanAni sitaprabhA || 1||

tapasA nirmitA rAjansvayaM vaishravaNena sA |
shashiprabhA khecharINAM kailAsashikharopamA || 2||

guhyakairuhyamAnA sA khe viShakteva dRRishyate |
divyA hemamayairuchchaiH pAdapairupashobhitA || 3||

rashmivatI bhAsvarA cha divyagandhA manoramA |
sitAbhrashikharAkArA plavamAneva dRRishyate || 4||

tasyAM vaishravaNo rAjA vichitrAbharaNAmbaraH |
strIsahasrAvRRitaH shrImAnAste jvalitakuNDalaH || 5||

divAkaranibhe puNye divyAstaraNasa.nvRRite |
divyapAdopadhAne cha niShaNNaH paramAsane || 6||

mandArANAmudArANAM vanAni surabhINi cha |
saugandhikAnAM chAdAya gandhAngandhavahaH shuchiH || 7||

nalinyAshchAlakAkhyAyAshchandanAnAM vanasya cha |
manohRRidayasaMhlAdI vAyustamupasevate || 8||

tatra devAH sagandharvA gaNairapsarasAM vRRitAH |
divyatAnena gItAni gAnti divyAni bhArata || 9||

mishrakeshI cha rambhA cha chitrasenA shuchismitA |
chArunetrA ghRRitAchI cha menakA pu~njikasthalA || 10||

vishvAchI sahajanyA cha pramlochA urvashI irA |
vargA cha saurabheyI cha samIchI budbudA latA || 11||

etAH sahasrashashchAnyA nRRittagItavishAradAH |
upatiShThanti dhanadaM pANDavApsarasAM gaNAH || 12||

anishaM divyavAditrairnRRittairgItaishcha sA sabhA |
ashUnyA ruchirA bhAti gandharvApsarasAM gaNaiH || 13||

kiMnarA nAma gandharvA narA nAma tathApare |
maNibhadro.atha dhanadaH shvetabhadrashcha guhyakaH || 14||

kasherako gaNDakaNDuH pradyotashcha mahAbalaH |
kustumburuH pishAchashcha gajakarNo vishAlakaH || 15||

varAhakarNaH sAndroShThaH phalabhakShaH phalodakaH |
a~NgachUDaH shikhAvarto hemanetro vibhIShaNaH || 16||

puShpAnanaH pi~NgalakaH shoNitodaH pravAlakaH |
vRRikShavAsyaniketashcha chIravAsAshcha bhArata || 17||

ete chAnye cha bahavo yakShAH shatasahasrashaH |
sadA bhagavatI cha shrIstathaiva nalakUbaraH || 18||

ahaM cha bahushastasyAM bhavantyanye cha madvidhAH |
AchAryAshchAbhava.nstatra tathA devarShayo.apare || 19||

bhagavAnbhUtasa~Nghaishcha vRRitaH shatasahasrashaH |
umApatiH pashupatiH shUladhRRigbhaganetrahA || 20||

tryambako rAjashArdUla devI cha vigataklamA |
vAmanairvikaTaiH kubjaiH kShatajAkShairmanojavaiH || 21||

mA.nsamedovasAhArairugrashravaNadarshanaiH |
nAnApraharaNairghorairvAtairiva mahAjavaiH || 22||

vRRitaH sakhAyamanvAste sadaiva dhanadaM nRRipa || 22||

sA sabhA tAdRRishI rAjanmayA dRRiShTAntarikShagA |
pitAmahasabhAM rAjankathayiShye gataklamAm || 23||

\hrule

\medskip
                  11
\medskip

nArada uvAcha||

purA devayuge rAjannAdityo bhagavAndivaH |
AgachChanmAnuShaM lokaM didRRikShurvigataklamaH || 1||

charanmAnuSharUpeNa sabhAM dRRiShTvA svayambhuvaH |
sabhAmakathayanmahyaM brAhmIM tattvena pANDava || 2||

aprameyaprabhAM divyAM mAnasIM bharatarShabha |
anirdeshyAM prabhAvena sarvabhUtamanoramAm || 3||

shrutvA guNAnahaM tasyAH sabhAyAH pANDunandana |
darshanepsustathA rAjannAdityamahamabruvam || 4||

bhagavandraShTumichChAmi pitAmahasabhAmaham |
yena sA tapasA shakyA karmaNA vApi gopate || 5||

auShadhairvA tathA yuktairuta vA mAyayA yayA |
tanmamAchakShva bhagavanpashyeyaM tAM sabhAM katham || 6||

tataH sa bhagavAnsUryo mAmupAdAya vIryavAn |
agachChattAM sabhAM brAhmIM vipApAM vigataklamAm || 7||

eva.nrUpeti sA shakyA na nirdeShTuM janAdhipa |
kShaNena hi bibhartyanyadanirdeshyaM vapustathA || 8||

na veda parimANaM vA sa.nsthAnaM vApi bhArata |
na cha rUpaM mayA tAdRRigdRRiShTapUrvaM kadAchana || 9||

susukhA sA sabhA rAjanna shItA na cha gharmadA |
na kShutpipAse na glAniM prApya tAM prApnuvantyuta || 10||

nAnArUpairiva kRRitA suvichitraiH subhAsvaraiH |
stambhairna cha dhRRitA sA tu shAshvatI na cha sA kSharA || 11||

ati chandraM cha sUryaM cha shikhinaM cha svayamprabhA |
dIpyate nAkapRRiShThasthA bhAsayantIva bhAskaram || 12||

tasyAM sa bhagavAnAste vidadhaddevamAyayA |
svayameko.anishaM rAja.NllokA.NllokapitAmahaH || 13||

upatiShThanti chApyenaM prajAnAM patayaH prabhum |
dakShaH prachetAH pulaho marIchiH kashyapastathA || 14||

bhRRiguratrirvasiShThashcha gautamashcha tathA~NgirAH |
mano.antarikShaM vidyAshcha vAyustejo jalaM mahI || 15||

shabdaH sparshastathA rUpaM raso gandhashcha bhArata |
prakRRitishcha vikArashcha yachchAnyatkAraNaM bhuvaH || 16||

chandramAH saha nakShatrairAdityashcha gabhastimAn |
vAyavaH kratavashchaiva sa~NkalpaH prANa eva cha || 17||

ete chAnye cha bahavaH svayambhuvamupasthitAH |
artho dharmashcha kAmashcha harSho dveShastapo damaH || 18||

AyAnti tasyAM sahitA gandharvApsarasastathA |
vi.nshatiH sapta chaivAnye lokapAlAshcha sarvashaH || 19||

shukro bRRihaspatishchaiva budho.a~NgAraka eva cha |
shanaishcharashcha rAhushcha grahAH sarve tathaiva cha || 20||

mantro rathantarashchaiva harimAnvasumAnapi |
AdityAH sAdhirAjAno nAnAdva.ndvairudAhRRitAH || 21||

maruto vishvakarmA cha vasavashchaiva bhArata |
tathA pitRRigaNAH sarve sarvANi cha havIMShyatha || 22||

RRigvedaH sAmavedashcha yajurvedashcha pANDava |
atharvavedashcha tathA parvANi cha vishAM pate || 23||

itihAsopavedAshcha vedA~NgAni cha sarvashaH |
grahA yaj~nAshcha somashcha daivatAni cha sarvashaH || 24||

sAvitrI durgataraNI vANI saptavidhA tathA |
medhA dhRRitiH shrutishchaiva praj~nA buddhiryashaH kShamA || 25||

sAmAni stutishastrANi gAthAshcha vividhAstathA |
bhAShyANi tarkayuktAni dehavanti vishAM pate || 26||

kShaNA lavA muhUrtAshcha divA rAtristathaiva cha |
ardhamAsAshcha mAsAshcha RRitavaH ShaTcha bhArata || 27||

sa.nvatsarAH pa~nchayugamahorAtrAshchaturvidhAH |
kAlachakraM cha yaddivyaM nityamakShayamavyayam || 28||

aditirditirdanushchaiva surasA vinatA irA |
kAlakA surabhirdevI saramA chAtha gautamI || 29||

AdityA vasavo rudrA marutashchAshvinAvapi |
vishvedevAshcha sAdhyAshcha pitarashcha manojavAH || 30||

rAkShasAshcha pishAchAshcha dAnavA guhyakAstathA |
suparNanAgapashavaH pitAmahamupAsate || 31||

devo nArAyaNastasyAM tathA devarShayashcha ye |
RRiShayo vAlakhilyAshcha yonijAyonijAstathA || 32||

yachcha ki~nchittriloke.asmindRRishyate sthANuja~Ngamam |
sarvaM tasyAM mayA dRRiShTaM tadviddhi manujAdhipa || 33||

aShTAshItisahasrANi yatInAmUrdhvaretasAm |
prajAvatAM cha pa~nchAshadRRiShINAmapi pANDava || 34||

te sma tatra yathAkAmaM dRRiShTvA sarve divaukasaH |
praNamya shirasA tasmai pratiyAnti yathAgatam || 35||

atithInAgatAndevAndaityAnnAgAnmunI.nstathA |
yakShAnsuparNAnkAleyAngandharvApsarasastathA || 36||

mahAbhAgAnamitadhIrbrahmA lokapitAmahaH |
dayAvAnsarvabhUteShu yathArhaM pratipadyate || 37||

pratigRRihya cha vishvAtmA svayambhUramitaprabhaH |
sAntvamAnArthasambhogairyunakti manujAdhipa || 38||

tathA tairupayAtaishcha pratiyAtaishcha bhArata |
AkulA sA sabhA tAta bhavati sma sukhapradA || 39||

sarvatejomayI divyA brahmarShigaNasevitA |
brAhmyA shriyA dIpyamAnA shushubhe vigataklamA || 40||

sA sabhA tAdRRishI dRRiShTA sarvalokeShu durlabhA |
sabheyaM rAjashArdUla manuShyeShu yathA tava || 41||

etA mayA dRRiShTapUrvAH sabhA deveShu pANDava |
taveyaM mAnuShe loke sarvashreShThatamA sabhA || 42||

yudhiShThira uvAcha||

prAyasho rAjalokaste kathito vadatAM vara |
vaivasvatasabhAyAM tu yathA vadasi vai prabho || 43||

varuNasya sabhAyAM tu nAgAste kathitA vibho |
daityendrAshchaiva bhUyiShThAH saritaH sAgarAstathA || 44||

tathA dhanapateryakShA guhyakA rAkShasAstathA |
gandharvApsarasashchaiva bhagavA.nshcha vRRiShadhvajaH || 45||

pitAmahasabhAyAM tu kathitAste maharShayaH |
sarvadevanikAyAshcha sarvashAstrANi chaiva hi || 46||

shatakratusabhAyAM tu devAH sa~NkIrtitA mune |
uddeshatashcha gandharvA vividhAshcha maharShayaH || 47||

eka eva tu rAjarShirharishchandro mahAmune |
kathitaste sabhAnityo devendrasya mahAtmanaH || 48||

kiM karma tenAcharitaM tapo vA niyatavratam |
yenAsau saha shakreNa spardhate sma mahAyashAH || 49||

pitRRilokagatashchApi tvayA vipra pitA mama |
dRRiShTaH pANDurmahAbhAgaH kathaM chAsi samAgataH || 50||

kimuktavA.nshcha bhagavannetadichChAmi veditum |
tvattaH shrotumahaM sarvaM paraM kautUhalaM hi me || 51||

nArada uvAcha||

yanmAM pRRichChasi rAjendra harishchandraM prati prabho |
tatte.ahaM sampravakShyAmi mAhAtmyaM tasya dhImataH || 52||

sa rAjA balavAnAsItsamrATsarvamahIkShitAm |
tasya sarve mahIpAlAH shAsanAvanatAH sthitAH || 53||

tenaikaM rathamAsthAya jaitraM hemavibhUShitam |
shastrapratApena jitA dvIpAH sapta nareshvara || 54||

sa vijitya mahIM sarvAM sashailavanakAnanAm |
AjahAra mahArAja rAjasUyaM mahAkratum || 55||

tasya sarve mahIpAlA dhanAnyAjahrurAj~nayA |
dvijAnAM pariveShTArastasminyaj~ne cha te.abhavan || 56||

prAdAchcha draviNaM prItyA yAjakAnAM nareshvaraH |
yathoktaM tatra taistasmi.nstataH pa~nchaguNAdhikam || 57||

atarpayachcha vividhairvasubhirbrAhmaNA.nstathA |
prAsarpakAle samprApte nAnAdigbhyaH samAgatAn || 58||

bhakShyairbhojyaishcha vividhairyathAkAmapuraskRRitaiH |
ratnaughatarpitaistuShTairdvijaishcha samudAhRRitam || 59||

tejasvI cha yashasvI cha nRRipebhyo.abhyadhiko.abhavat || 59||

etasmAtkAraNAtpArtha harishchandro virAjate |
tebhyo rAjasahasrebhyastadviddhi bharatarShabha || 60||

samApya cha harishchandro mahAyaj~naM pratApavAn |
abhiShiktaH sa shushubhe sAmrAjyena narAdhipa || 61||

ye chAnye.api mahIpAlA rAjasUyaM mahAkratum |
yajante te mahendreNa modante saha bhArata || 62||

ye chApi nidhanaM prAptAH sa~NgrAmeShvapalAyinaH |
te tatsadaH samAsAdya modante bharatarShabha || 63||

tapasA ye cha tIvreNa tyajantIha kalevaram |
te.api tatsthAnamAsAdya shrImanto bhAnti nityashaH || 64||

pitA cha tvAha kaunteya pANDuH kauravanandanaH |
harishchandre shriyaM dRRiShTvA nRRipatau jAtavismayaH || 65||

samartho.asi mahIM jetuM bhrAtaraste vashe sthitAH |
rAjasUyaM kratushreShThamAharasveti bhArata || 66||

tasya tvaM puruShavyAghra sa~NkalpaM kuru pANDava |
gantAraste mahendrasya pUrvaiH saha salokatAm || 67||

bahuvighnashcha nRRipate kratureSha smRRito mahAn |
ChidrANyatra hi vA~nChanti yaj~naghnA brahmarAkShasAH || 68||

yuddhaM cha pRRiShThagamanaM pRRithivIkShayakArakam |
ki~nchideva nimittaM cha bhavatyatra kShayAvaham || 69||

etatsa~nchintya rAjendra yatkShamaM tatsamAchara |
apramattotthito nityaM chAturvarNyasya rakShaNe || 70||

bhava edhasva modasva dAnaistarpaya cha dvijAn || 70||

etatte vistareNoktaM yanmAM tvaM paripRRichChasi |
ApRRichChe tvAM gamiShyAmi dAshArhanagarIM prati || 71||

vaishampAyana uvAcha||

evamAkhyAya pArthebhyo nArado janamejaya |
jagAma tairvRRito rAjannRRiShibhiryaiH samAgataH || 72||

gate tu nArade pArtho bhrAtRRibhiH saha kaurava |
rAjasUyaM kratushreShThaM chintayAmAsa bhArata || 73||

\hrule

\medskip
              mantraparva
                  12
\medskip

vaishampAyana uvAcha||

RRiShestadvachanaM shrutvA nishashvAsa yudhiShThiraH |
chintayanrAjasUyAptiM na lebhe sharma bhArata || 1||

rAjarShINAM hi taM shrutvA mahimAnaM mahAtmanAm |
yajvanAM karmabhiH puNyairlokaprAptiM samIkShya cha || 2||

harishchandraM cha rAjarShiM rochamAnaM visheShataH |
yajvAnaM yaj~namAhartuM rAjasUyamiyeSha saH || 3||

yudhiShThirastataH sarvAnarchayitvA sabhAsadaH |
pratyarchitashcha taiH sarvairyaj~nAyaiva mano dadhe || 4||

sa rAjasUyaM rAjendra kurUNAmRRiShabhaH kratum |
AhartuM pravaNaM chakre manaH sa~nchintya so.asakRRit || 5||

bhUyashchAdbhutavIryaujA dharmamevAnupAlayan |
kiM hitaM sarvalokAnAM bhavediti mano dadhe || 6||

anugRRihNanprajAH sarvAH sarvadharmavidAM varaH |
avisheSheNa sarveShAM hitaM chakre yudhiShThiraH || 7||

evaM gate tatastasminpitarIvAshvasa~njanAH |
na tasya vidyate dveShTA tato.asyAjAtashatrutA || 8||

sa mantriNaH samAnAyya bhrAtR^I.nshcha vadatAM varaH |
rAjasUyaM prati tadA punaH punarapRRichChata || 9||

te pRRichChyamAnAH sahitA vacho.arthyaM mantriNastadA |
yudhiShThiraM mahAprAj~naM yiyakShumidamabruvan || 10||

yenAbhiShikto nRRipatirvAruNaM guNamRRichChati |
tena rAjApi sankRRitsnaM samrADguNamabhIpsati || 11||

tasya samrADguNArhasya bhavataH kurunandana |
rAjasUyasya samayaM manyante suhRRidastava || 12||

tasya yaj~nasya samayaH svAdhInaH kShatrasampadA |
sAmnA ShaDagnayo yasmi.nshchIyante sa.nshitavrataiH || 13||

darvIhomAnupAdAya sarvAnyaH prApnute kratUn |
abhiShekaM cha yaj~nAnte sarvajittena chochyate || 14||

samartho.asi mahAbAho sarve te vashagA vayam |
avichArya mahArAja rAjasUye manaH kuru || 15||

ityevaM suhRRidaH sarve pRRithakcha saha chAbruvan |
sa dharmyaM pANDavasteShAM vachaH shrutvA vishAM pate || 16||

dhRRiShTamiShTaM variShThaM cha jagrAha manasArihA || 16||

shrutvA suhRRidvachastachcha jAna.nshchApyAtmanaH kShamam |
punaH punarmano dadhre rAjasUyAya bhArata || 17||

sa bhrAtRRibhiH punardhImAnRRitvigbhishcha mahAtmabhiH |
dhaumyadvaipAyanAdyaishcha mantrayAmAsa mantribhiH || 18||

yudhiShThira uvAcha||

iyaM yA rAjasUyasya samrADarhasya sukratoH |
shraddadhAnasya vadataH spRRihA me sA kathaM bhavet || 19||

vaishampAyana uvAcha||

evamuktAstu te tena rAj~nA rAjIvalochana |
idamUchurvachaH kAle dharmAtmAnaM yudhiShThiram || 20||

arhastvamasi dharmaj~na rAjasUyaM mahAkratum || 20||

athaivamukte nRRipatAvRRitvigbhirRRiShibhistathA |
mantriNo bhrAtarashchAsya tadvachaH pratyapUjayan || 21||

sa tu rAjA mahAprAj~naH punarevAtmanAtmavAn |
bhUyo vimamRRishe pArtho lokAnAM hitakAmyayA || 22||

sAmarthyayogaM samprekShya deshakAlau vyayAgamau |
vimRRishya samyakcha dhiyA kurvanprAj~no na sIdati || 23||

na hi yaj~nasamArambhaH kevalAtmavipattaye |
bhavatIti samAj~nAya yatnataH kAryamudvahan || 24||

sa nishchayArthaM kAryasya kRRiShNameva janArdanam |
sarvalokAtparaM matvA jagAma manasA harim || 25||

aprameyaM mahAbAhuM kAmAjjAtamajaM nRRiShu |
pANDavastarkayAmAsa karmabhirdevasaMmitaiH || 26||

nAsya ki~nchidavij~nAtaM nAsya ki~nchidakarmajam |
na sa ki~nchinna viShahediti kRRiShNamamanyata || 27||

sa tu tAM naiShThikIM buddhiM kRRitvA pArtho yudhiShThiraH |
guruvadbhUtagurave prAhiNoddUtama~njasA || 28||

shIghragena rathenAshu sa dUtaH prApya yAdavAn |
dvArakAvAsinaM kRRiShNaM dvAravatyAM samAsadat || 29||

darshanAkA~NkShiNaM pArthaM darshanAkA~NkShayAchyutaH |
indrasenena sahita indraprasthaM yayau tadA || 30||

vyatItya vividhAndeshA.nstvarAvAnkShipravAhanaH |
indraprasthagataM pArthamabhyagachChajjanArdanaH || 31||

sa gRRihe bhrAtRRivadbhrAtrA dharmarAjena pUjitaH |
bhImena cha tato.apashyatsvasAraM prItimAnpituH || 32||

prItaH priyeNa suhRRidA reme sa sahitastadA |
arjunena yamAbhyAM cha guruvatparyupasthitaH || 33||

taM vishrAntaM shubhe deshe kShaNinaM kalyamachyutam |
dharmarAjaH samAgamya j~nApayatsvaM prayojanam || 34||

yudhiShThira uvAcha||

prArthito rAjasUyo me na chAsau kevalepsayA |
prApyate yena tatte ha viditaM kRRiShNa sarvashaH || 35||

yasminsarvaM sambhavati yashcha sarvatra pUjyate |
yashcha sarveshvaro rAjA rAjasUyaM sa vindati || 36||

taM rAjasUyaM suhRRidaH kAryamAhuH sametya me |
tatra me nishchitatamaM tava kRRiShNa girA bhavet || 37||

kechiddhi sauhRRidAdeva doShaM na parichakShate |
arthahetostathaivAnye priyameva vadantyuta || 38||

priyameva parIpsante kechidAtmani yaddhitam |
evamprAyAshcha dRRishyante janavAdAH prayojane || 39||

tvaM tu hetUnatItyaitAnkAmakrodhau vyatItya cha |
paramaM naH kShamaM loke yathAvadvaktumarhasi || 40||

\hrule

\medskip
                  13
\medskip

shrIkRRiShNa uvAcha||

sarvairguNairmahArAja rAjasUyaM tvamarhasi |
jAnatastveva te sarvaM ki~nchidvakShyAmi bhArata || 1||

jAmadagnyena rAmeNa kShatraM yadavasheShitam |
tasmAdavarajaM loke yadidaM kShatrasa~nj~nitam || 2||

kRRito.ayaM kulasa~NkalpaH kShatriyairvasudhAdhipa |
nideshavAgbhistatte ha viditaM bharatarShabha || 3||

ailasyekShvAkuva.nshasya prakRRitiM parichakShate |
rAjAnaH shreNibaddhAshcha tato.anye kShatriyA bhuvi || 4||

ailava.nshyAstu ye rAja.nstathaivekShvAkavo nRRipAH |
tAni chaikashataM viddhi kulAni bharatarShabha || 5||

yayAtestveva bhojAnAM vistaro.atiguNo mahAn |
bhajate cha mahArAja vistaraH sa chaturdisham || 6||

teShAM tathaiva tAM lakShmIM sarvakShatramupAsate |
so.avanIM madhyamAM bhuktvA mithobhedeShvamanyata || 7||

chaturyustvaparo rAjA yasminnekashato.abhavat |
sa sAmrAjyaM jarAsandhaH prApto bhavati yonitaH || 8||

taM sa rAjA mahAprAj~na sa.nshritya kila sarvashaH |
rAjansenApatirjAtaH shishupAlaH pratApavAn || 9||

tameva cha mahArAja shiShyavatsamupasthitaH |
vakraH karUShAdhipatirmAyAyodhI mahAbalaH || 10||

aparau cha mahAvIryau mahAtmAnau samAshritau |
jarAsandhaM mahAvIryaM tau ha.nsaDibhakAvubhau || 11||

dantavakraH karUShashcha kalabho meghavAhanaH |
mUrdhnA divyaM maNiM bibhradyaM taM bhUtamaNiM viduH || 12||

muraM cha narakaM chaiva shAsti yo yavanAdhipau |
aparyantabalo rAjA pratIchyAM varuNo yathA || 13||

bhagadatto mahArAja vRRiddhastava pituH sakhA |
sa vAchA praNatastasya karmaNA chaiva bhArata || 14||

snehabaddhastu pitRRivanmanasA bhaktimA.nstvayi |
pratIchyAM dakShiNaM chAntaM pRRithivyAH pAti yo nRRipaH || 15||

mAtulo bhavataH shUraH purujitkuntivardhanaH |
sa te saMnatimAnekaH snehataH shatrutApanaH || 16||

jarAsandhaM gatastvevaM purA yo na mayA hataH |
puruShottamavij~nAto yo.asau chediShu durmatiH || 17||

AtmAnaM pratijAnAti loke.asminpuruShottamam |
Adatte satataM mohAdyaH sa chihnaM cha mAmakam || 18||

va~NgapuNDrakirAteShu rAjA balasamanvitaH |
pauNDrako vAsudeveti yo.asau lokeShu vishrutaH || 19||

chaturyuH sa mahArAja bhoja indrasakho balI |
vidyAbalAdyo vyajayatpANDyakrathakakaishikAn || 20||

bhrAtA yasyAhRRitiH shUro jAmadagnyasamo yudhi |
sa bhakto mAgadhaM rAjA bhIShmakaH paravIrahA || 21||

priyANyAcharataH prahvAnsadA sambandhinaH sataH |
bhajato na bhajatyasmAnapriyeShu vyavasthitaH || 22||

na kulaM na balaM rAjannabhijAna.nstathAtmanaH |
pashyamAno yasho dIptaM jarAsandhamupAshritaH || 23||

udIchyabhojAshcha tathA kulAnyaShTAdashAbhibho |
jarAsandhabhayAdeva pratIchIM dishamAshritAH || 24||

shUrasenA bhadrakArA bodhAH shAlvAH paTachcharAH |
sustharAshcha sukuTTAshcha kuNindAH kuntibhiH saha || 25||

shAlveyAnAM cha rAjAnaH sodaryAnucharaiH saha |
dakShiNA ye cha pA~nchAlAH pUrvAH kuntiShu koshalAH || 26||

tathottarAM dishaM chApi parityajya bhayArditAH |
matsyAH saMnyastapAdAshcha dakShiNAM dishamAshritAH || 27||

tathaiva sarvapA~nchAlA jarAsandhabhayArditAH |
svarAShTraM samparityajya vidrutAH sarvatodisham || 28||

kasyachittvatha kAlasya ka.nso nirmathya bAndhavAn |
bArhadrathasute devyAvupAgachChadvRRithAmatiH || 29||

astiH prAptishcha nAmnA te sahadevAnuje.abale |
balena tena sa j~nAtInabhibhUya vRRithAmatiH || 30||

shraiShThyaM prAptaH sa tasyAsIdatIvApanayo mahAn |
bhojarAjanyavRRiddhaistu pIDyamAnairdurAtmanA || 31||

j~nAtitrANamabhIpsadbhirasmatsambhAvanA kRRitA |
dattvAkrUrAya sutanuM tAmAhukasutAM tadA || 32||

sa~NkarShaNadvitIyena j~nAtikAryaM mayA kRRitam |
hatau ka.nsasunAmAnau mayA rAmeNa chApyuta || 33||

bhaye tu samupakrAnte jarAsandhe samudyate |
mantro.ayaM mantrito rAjankulairaShTAdashAvaraiH || 34||

anAramanto nighnanto mahAstraiH shataghAtibhiH |
na hanyAma vayaM tasya tribhirvarShashatairbalam || 35||

tasya hyamarasa~NkAshau balena balinAM varau |
nAmabhyAM ha.nsaDibhakAvityAstAM yodhasattamau || 36||

tAvubhau sahitau vIrau jarAsandhashcha vIryavAn |
trayastrayANAM lokAnAM paryAptA iti me matiH || 37||

na hi kevalamasmAkaM yAvanto.anye cha pArthivAH |
tathaiva teShAmAsIchcha buddhirbuddhimatAM vara || 38||

atha ha.nsa iti khyAtaH kashchidAsInmahAnnRRipaH |
sa chAnyaiH sahito rAjansa~NgrAme.aShTAdashAvaraiH || 39||

hato ha.nsa iti proktamatha kenApi bhArata |
tachChrutvA Dibhako rAjanyamunAmbhasyamajjata || 40||

vinA ha.nsena loke.asminnAhaM jIvitumutsahe |
ityetAM matimAsthAya Dibhako nidhanaM gataH || 41||

tathA tu DibhakaM shrutvA ha.nsaH parapura~njayaH |
prapede yamunAmeva so.api tasyAM nyamajjata || 42||

tau sa rAjA jarAsandhaH shrutvApsu nidhanaM gatau |
svapuraM shUrasenAnAM prayayau bharatarShabha || 43||

tato vayamamitraghna tasminpratigate nRRipe |
punarAnanditAH sarve mathurAyAM vasAmahe || 44||

yadA tvabhyetya pitaraM sA vai rAjIvalochanA |
ka.nsabhAryA jarAsandhaM duhitA mAgadhaM nRRipam || 45||

chodayatyeva rAjendra pativyasanaduHkhitA |
patighnaM me jahItyevaM punaH punarari.ndama || 46||

tato vayaM mahArAja taM mantraM pUrvamantritam |
sa.nsmaranto vimanaso vyapayAtA narAdhipa || 47||

pRRithaktvena drutA rAjansa~NkShipya mahatIM shriyam |
prapatAmo bhayAttasya sadhanaj~nAtibAndhavAH || 48||

iti sa~nchintya sarve sma pratIchIM dishamAshritAH |
kushasthalIM purIM ramyAM raivatenopashobhitAm || 49||

punarniveshanaM tasyAM kRRitavanto vayaM nRRipa |
tathaiva durgasa.nskAraM devairapi durAsadam || 50||

striyo.api yasyAM yudhyeyuH kiM punarvRRiShNipu~NgavAH |
tasyAM vayamamitraghna nivasAmo.akutobhayAH || 51||

Alokya girimukhyaM taM mAdhavItIrthameva cha |
mAdhavAH kurushArdUla parAM mudamavApnuvan || 52||

evaM vayaM jarAsandhAdAditaH kRRitakilbiShAH |
sAmarthyavantaH sambandhAdbhavantaM samupAshritAH || 53||

triyojanAyataM sadma triskandhaM yojanAdadhi |
yojanAnte shatadvAraM vikramakramatoraNam || 54||

aShTAdashAvarairnaddhaM kShatriyairyuddhadurmadaiH || 54||

aShTAdasha sahasrANi vrAtAnAM santi naH kule |
Ahukasya shataM putrA ekaikastrishatAvaraH || 55||

chArudeShNaH saha bhrAtrA chakradevo.atha sAtyakiH |
ahaM cha rauhiNeyashcha sAmbaH shaurisamo yudhi || 56||

evamete rathAH sapta rAjannanyAnnibodha me |
kRRitavarmA anAdhRRiShTiH samIkaH samiti~njayaH || 57||

kahvaH sha~NkurnidAntashcha saptaivaite mahArathAH |
putrau chAndhakabhojasya vRRiddho rAjA cha te dasha || 58||

lokasaMhananA vIrA vIryavanto mahAbalAH |
smaranto madhyamaM deshaM vRRiShNimadhye gatavyathAH || 59||

sa tvaM samrADguNairyuktaH sadA bharatasattama |
kShatre samrAjamAtmAnaM kartumarhasi bhArata || 60||

na tu shakyaM jarAsandhe jIvamAne mahAbale |
rAjasUyastvayA prAptumeShA rAjanmatirmama || 61||

tena ruddhA hi rAjAnaH sarve jitvA girivraje |
kandarAyAM girIndrasya siMheneva mahAdvipAH || 62||

so.api rAjA jarAsandho yiyakShurvasudhAdhipaiH |
ArAdhya hi mahAdevaM nirjitAstena pArthivAH || 63||

sa hi nirjitya nirjitya pArthivAnpRRitanAgatAn |
puramAnIya baddhvA cha chakAra puruShavrajam || 64||

vayaM chaiva mahArAja jarAsandhabhayAttadA |
mathurAM samparityajya gatA dvAravatIM purIm || 65||

yadi tvenaM mahArAja yaj~naM prAptumihechChasi |
yatasva teShAM mokShAya jarAsandhavadhAya cha || 66||

samArambho hi shakyo.ayaM nAnyathA kurunandana |
rAjasUyasya kArtsnyena kartuM matimatAM vara || 67||

ityeShA me matI rAjanyathA vA manyase.anagha |
evaM gate mamAchakShva svayaM nishchitya hetubhiH || 68||

\hrule

\medskip
                  14
\medskip

yudhiShThira uvAcha||

uktaM tvayA buddhimatA yannAnyo vaktumarhati |
sa.nshayAnAM hi nirmoktA tvannAnyo vidyate bhuvi || 1||

gRRihe gRRihe hi rAjAnaH svasya svasya priya~NkarAH |
na cha sAmrAjyamAptAste samrATshabdo hi kRRitsnabhAk || 2||

kathaM parAnubhAvaj~naH svaM prasha.nsitumarhati |
pareNa samavetastu yaH prashastaH sa pUjyate || 3||

vishAlA bahulA bhUmirbahuratnasamAchitA |
dUraM gatvA vijAnAti shreyo vRRiShNikulodvaha || 4||

shamameva paraM manye na tu mokShAdbhavechChamaH |
Arambhe pArameShThyaM tu na prApyamiti me matiH || 5||

evamevAbhijAnanti kule jAtA manasvinaH |
kashchitkadAchideteShAM bhavechChreShTho janArdana || 6||

bhIma uvAcha||

anArambhaparo rAjA valmIka iva sIdati |
durbalashchAnupAyena balinaM yo.adhitiShThati || 7||

atandritastu prAyeNa durbalo balinaM ripum |
jayetsamya~Nnayo rAjannItyArthAnAtmano hitAn || 8||

kRRiShNe nayo mayi balaM jayaH pArthe dhana~njaye |
mAgadhaM sAdhayiShyAmo vayaM traya ivAgnayaH || 9||

kRRiShNa uvAcha||

Adatte.arthaparo bAlo nAnubandhamavekShate |
tasmAdariM na mRRiShyanti bAlamarthaparAyaNam || 10||

hitvA karAnyauvanAshvaH pAlanAchcha bhagIrathaH |
kArtavIryastapoyogAdbalAttu bharato vibhuH || 11||

RRiddhyA maruttastAnpa~ncha samrAja iti shushrumaH || 11||

nigrAhyalakShaNaM prApto dharmArthanayalakShaNaiH |
bArhadratho jarAsandhastadviddhi bharatarShabha || 12||

na chainamanurudhyante kulAnyekashataM nRRipAH |
tasmAdetadbalAdeva sAmrAjyaM kurute.adya saH || 13||

ratnabhAjo hi rAjAno jarAsandhamupAsate |
na cha tuShyati tenApi bAlyAdanayamAsthitaH || 14||

mUrdhAbhiShiktaM nRRipatiM pradhAnapuruShaM balAt |
Adatte na cha no dRRiShTo.abhAgaH puruShataH kvachit || 15||

evaM sarvAnvashe chakre jarAsandhaH shatAvarAn |
taM durbalataro rAjA kathaM pArtha upaiShyati || 16||

prokShitAnAM pramRRiShTAnAM rAj~nAM pashupatergRRihe |
pashUnAmiva kA prItirjIvite bharatarShabha || 17||

kShatriyaH shastramaraNo yadA bhavati satkRRitaH |
nanu sma mAgadhaM sarve pratibAdhema yadvayam || 18||

ShaDashItiH samAnItAH sheShA rAja.nshchaturdasha |
jarAsandhena rAjAnastataH krUraM prapatsyate || 19||

prApnuyAtsa yasho dIptaM tatra yo vighnamAcharet |
jayedyashcha jarAsandhaM sa samrANniyataM bhavet || 20||

\hrule

\medskip
                  15
\medskip

yudhiShThira uvAcha||

samrADguNamabhIpsanvai yuShmAnsvArthaparAyaNaH |
kathaM prahiNuyAM bhImaM balAtkevalasAhasAt || 1||

bhImArjunAvubhau netre mano manye janArdanam |
manashchakShurvihInasya kIdRRishaM jIvitaM bhavet || 2||

jarAsandhabalaM prApya duShpAraM bhImavikramam |
shramo hi vaH parAjayyAtkimu tatra vicheShTitam || 3||

asminnarthAntare yuktamanarthaH pratipadyate |
yathAhaM vimRRishAmyekastattAvachChrUyatAM mama || 4||

saMnyAsaM rochaye sAdhu kAryasyAsya janArdana |
pratihanti mano me.adya rAjasUyo durAsadaH || 5||

vaishampAyana uvAcha||

pArthaH prApya dhanuHshreShThamakShayyau cha maheShudhI |
rathaM dhvajaM sabhAM chaiva yudhiShThiramabhAShata || 6||

dhanurastraM sharA vIryaM pakSho bhUmiryasho balam |
prAptametanmayA rAjanduShprApaM yadabhIpsitam || 7||

kule janma prasha.nsanti vaidyAH sAdhu suniShThitAH |
balena sadRRishaM nAsti vIryaM tu mama rochate || 8||

kRRitavIryakule jAto nirvIryaH kiM kariShyati |
kShatriyaH sarvasho rAjanyasya vRRittiH parAjaye || 9||

sarvairapi guNairhIno vIryavAnhi taredripUn |
sarvairapi guNairyukto nirvIryaH kiM kariShyati || 10||

dravyabhUtA guNAH sarve tiShThanti hi parAkrame |
jayasya hetuH siddhirhi karma daivaM cha sa.nshritam || 11||

sa.nyukto hi balaiH kashchitpramAdAnnopayujyate |
tena dvAreNa shatrubhyaH kShIyate sabalo ripuH || 12||

dainyaM yathAbalavati tathA moho balAnvite |
tAvubhau nAshakau hetU rAj~nA tyAjyau jayArthinA || 13||

jarAsandhavinAshaM cha rAj~nAM cha parimokShaNam |
yadi kuryAma yaj~nArthaM kiM tataH paramaM bhavet || 14||

anArambhe tu niyato bhavedaguNanishchayaH |
guNAnniHsa.nshayAdrAjannairguNyaM manyase katham || 15||

kAShAyaM sulabhaM pashchAnmunInAM shamamichChatAm |
sAmrAjyaM tu tavechChanto vayaM yotsyAmahe paraiH || 16||

\hrule

\medskip
                  16
\medskip

vAsudeva uvAcha||

jAtasya bhArate va.nshe tathA kuntyAH sutasya cha |
yA vai yuktA matiH seyamarjunena pradarshitA || 1||

na mRRityoH samayaM vidma rAtrau vA yadi vA divA |
na chApi ka~nchidamaramayuddhenApi shushrumaH || 2||

etAvadeva puruShaiH kAryaM hRRidayatoShaNam |
nayena vidhidRRiShTena yadupakramate parAn || 3||

sunayasyAnapAyasya sa.nyuge paramaH kramaH |
sa.nshayo jAyate sAmye sAmyaM cha na bhaveddvayoH || 4||

te vayaM nayamAsthAya shatrudehasamIpagAH |
kathamantaM na gachChema vRRikShasyeva nadIrayAH || 5||

pararandhre parAkrAntAH svarandhrAvaraNe sthitAH || 5||

vyUDhAnIkairanubalairnopeyAdbalavattaram |
iti buddhimatAM nItistanmamApIha rochate || 6||

anavadyA hyasambuddhAH praviShTAH shatrusadma tat |
shatrudehamupAkramya taM kAmaM prApnuyAmahe || 7||

eko hyeva shriyaM nityaM bibharti puruSharShabha |
antarAtmeva bhUtAnAM tatkShaye vai balakShayaH || 8||

atha chettaM nihatyAjau sheSheNAbhisamAgatAH |
prApnuyAma tataH svargaM j~nAtitrANaparAyaNAH || 9||

yudhiShThira uvAcha||

kRRiShNa ko.ayaM jarAsandhaH ki.nvIryaH kimparAkramaH |
yastvAM spRRiShTvAgnisadRRishaM na dagdhaH shalabho yathA || 10||

kRRiShNa uvAcha||

shRRiNu rAja~njarAsandho yadvIryo yatparAkramaH |
yathA chopekShito.asmAbhirbahushaH kRRitavipriyaH || 11||

akShauhiNInAM tisRRiNAmAsItsamaradarpitaH |
rAjA bRRihadratho nAma magadhAdhipatiH patiH || 12||

rUpavAnvIryasampannaH shrImAnatulavikramaH |
nityaM dIkShAkRRishatanuH shatakraturivAparaH || 13||

tejasA sUryasadRRishaH kShamayA pRRithivIsamaH |
yamAntakasamaH kope shriyA vaishravaNopamaH || 14||

tasyAbhijanasa.nyuktairguNairbharatasattama |
vyApteyaM pRRithivI sarvA sUryasyeva gabhastibhiH || 15||

sa kAshirAjasya sute yamaje bharatarShabha |
upayeme mahAvIryo rUpadraviNasaMmate || 16||

tayoshchakAra samayaM mithaH sa puruSharShabhaH |
nAtivartiShya ityevaM patnIbhyAM saMnidhau tadA || 17||

sa tAbhyAM shushubhe rAjA patnIbhyAM manujAdhipa |
priyAbhyAmanurUpAbhyAM kareNubhyAmiva dvipaH || 18||

tayormadhyagatashchApi rarAja vasudhAdhipaH |
ga~NgAyamunayormadhye mUrtimAniva sAgaraH || 19||

viShayeShu nimagnasya tasya yauvanamatyagAt |
na cha va.nshakaraH putrastasyAjAyata kashchana || 20||

ma~NgalairbahubhirhomaiH putrakAmAbhiriShTibhiH |
nAsasAda nRRipashreShThaH putraM kulavivardhanam || 21||

atha kAkShIvataH putraM gautamasya mahAtmanaH |
shushrAva tapasi shrAntamudAraM chaNDakaushikam || 22||

yadRRichChayAgataM taM tu vRRikShamUlamupAshritam |
patnIbhyAM sahito rAjA sarvaratnairatoShayat || 23||

tamabravItsatyadhRRitiH satyavAgRRiShisattamaH |
parituShTo.asmi te rAjanvaraM varaya suvrata || 24||

tataH sabhAryaH praNatastamuvAcha bRRihadrathaH |
putradarshananairAshyAdbAShpagadgadayA girA || 25||

bRRihadratha uvAcha||

bhagavanrAjyamutsRRijya prasthitasya tapovanam |
kiM vareNAlpabhAgyasya kiM rAjyenAprajasya me || 26||

kRRiShNa uvAcha||

etachChrutvA munirdhyAnamagamatkShubhitendriyaH |
tasyaiva chAmravRRikShasya ChAyAyAM samupAvishat || 27||

tasyopaviShTasya munerutsa~Nge nipapAta ha |
avAtamashukAdaShTamekamAmraphalaM kila || 28||

tatpragRRihya munishreShTho hRRidayenAbhimantrya cha |
rAj~ne dadAvapratimaM putrasamprAptikArakam || 29||

uvAcha cha mahAprAj~nastaM rAjAnaM mahAmuniH |
gachCha rAjankRRitArtho.asi nivarta manujAdhipa || 30||

yathAsamayamAj~nAya tadA sa nRRipasattamaH |
dvAbhyAmekaM phalaM prAdAtpatnIbhyAM bharatarShabha || 31||

te tadAmraM dvidhA kRRitvA bhakShayAmAsatuH shubhe |
bhAvitvAdapi chArthasya satyavAkyAttathA muneH || 32||

tayoH samabhavadgarbhaH phalaprAshanasambhavaH |
te cha dRRiShTvA narapatiH parAM mudamavApa ha || 33||

atha kAle mahAprAj~na yathAsamayamAgate |
prajAyetAmubhe rAja~nsharIrashakale tadA || 34||

ekAkShibAhucharaNe ardhodaramukhasphije |
dRRiShTvA sharIrashakale pravepAte ubhe bhRRisham || 35||

udvigne saha saMmantrya te bhaginyau tadAbale |
sajIve prANishakale tatyajAte suduHkhite || 36||

tayordhAtryau susa.nvIte kRRitvA te garbhasamplave |
nirgamyAntaHpuradvArAtsamutsRRijyAshu jagmatuH || 37||

te chatuShpathanikShipte jarA nAmAtha rAkShasI |
jagrAha manujavyAghra mA.nsashoNitabhojanA || 38||

kartukAmA sukhavahe shakale sA tu rAkShasI |
sa~NghaTTayAmAsa tadA vidhAnabalachoditA || 39||

te samAnItamAtre tu shakale puruSharShabha |
ekamUrtikRRite vIraH kumAraH samapadyata || 40||

tataH sA rAkShasI rAjanvismayotphullalochanA |
na shashAka samudvoDhuM vajrasAramayaM shishum || 41||

bAlastAmratalaM muShTiM kRRitvA chAsye nidhAya saH |
prAkroshadatisa.nrambhAtsatoya iva toyadaH || 42||

tena shabdena sambhrAntaH sahasAntaHpure janaH |
nirjagAma naravyAghra rAj~nA saha parantapa || 43||

te chAbale pariglAne payaHpUrNapayodhare |
nirAshe putralAbhAya sahasaivAbhyagachChatAm || 44||

atha dRRiShTvA tathAbhUte rAjAnaM cheShTasantatim |
taM cha bAlaM subalinaM chintayAmAsa rAkShasI || 45||

nArhAmi viShaye rAj~no vasantI putragRRiddhinaH |
bAlaM putramupAdAtuM meghalekheva bhAskaram || 46||

sA kRRitvA mAnuShaM rUpamuvAcha manujAdhipam |
bRRihadratha sutaste.ayaM maddattaH pratigRRihyatAm || 47||

tava patnIdvaye jAto dvijAtivarashAsanAt |
dhAtrIjanaparityakto mayAyaM parirakShitaH || 48||

tataste bharatashreShTha kAshirAjasute shubhe |
taM bAlamabhipatyAshu prasnavairabhiShi~nchatAm || 49||

tataH sa rAjA saMhRRiShTaH sarvaM tadupalabhya cha |
apRRichChannavahemAbhAM rAkShasIM tAmarAkShasIm || 50||

kA tvaM kamalagarbhAbhe mama putrapradAyinI |
kAmayA brUhi kalyANi devatA pratibhAsi me || 51||

\hrule

\medskip
                  17
\medskip

rAkShasyuvAcha||

jarA nAmAsmi bhadraM te rAkShasI kAmarUpiNI |
tava veshmani rAjendra pUjitA nyavasaM sukham || 1||

sAhaM pratyupakArArthaM chintayantyanishaM nRRipa |
taveme putrashakale dRRiShTavatyasmi dhArmika || 2||

sa.nshleShite mayA daivAtkumAraH samapadyata |
tava bhAgyairmahArAja hetumAtramahaM tviha || 3||

kRRiShNa uvAcha||

evamuktvA tu sA rAja.nstatraivAntaradhIyata |
sa gRRihya cha kumAraM taM prAvishatsvagRRihaM nRRipaH || 4||

tasya bAlasya yatkRRityaM tachchakAra nRRipastadA |
Aj~nApayachcha rAkShasyA mAgadheShu mahotsavam || 5||

tasya nAmAkarottatra prajApatisamaH pitA |
jarayA sandhito yasmAjjarAsandhastato.abhavat || 6||

so.avardhata mahAtejA magadhAdhipateH sutaH |
pramANabalasampanno hutAhutirivAnalaH || 7||

kasyachittvatha kAlasya punareva mahAtapAH |
magadhAnupachakrAma bhagavA.nshchaNDakaushikaH || 8||

tasyAgamanasaMhRRiShTaH sAmAtyaH sapuraHsaraH |
sabhAryaH saha putreNa nirjagAma bRRihadrathaH || 9||

pAdyArghyAchamanIyaistamarchayAmAsa bhArata |
sa nRRipo rAjyasahitaM putraM chAsmai nyavedayat || 10||

pratigRRihya tu tAM pUjAM pArthivAdbhagavAnRRiShiH |
uvAcha mAgadhaM rAjanprahRRiShTenAntarAtmanA || 11||

sarvametanmayA rAjanvij~nAtaM j~nAnachakShuShA |
putrastu shRRiNu rAjendra yAdRRisho.ayaM bhaviShyati || 12||

asya vIryavato vIryaM nAnuyAsyanti pArthivAH |
devairapi visRRiShTAni shastrANyasya mahIpate || 13||

na rujaM janayiShyanti gireriva nadIrayAH || 13||

sarvamUrdhAbhiShiktAnAmeSha mUrdhni jvaliShyati |
sarveShAM niShprabhakaro jyotiShAmiva bhAskaraH || 14||

enamAsAdya rAjAnaH samRRiddhabalavAhanAH |
vinAshamupayAsyanti shalabhA iva pAvakam || 15||

eSha shriyaM samuditAM sarvarAj~nAM grahIShyati |
varShAsvivoddhatajalA nadIrnadanadIpatiH || 16||

eSha dhArayitA samyakchAturvarNyaM mahAbalaH |
shubhAshubhamiva sphItA sarvasasyadharA dharA || 17||

asyAj~nAvashagAH sarve bhaviShyanti narAdhipAH |
sarvabhUtAtmabhUtasya vAyoriva sharIriNaH || 18||

eSha rudraM mahAdevaM tripurAntakaraM haram |
sarvalokeShvatibalaH svayaM drakShyati mAgadhaH || 19||

evaM bruvanneva muniH svakAryArthaM vichintayan |
visarjayAmAsa nRRipaM bRRihadrathamathArihan || 20||

pravishya nagaraM chaiva j~nAtisambandhibhirvRRitaH |
abhiShichya jarAsandhaM magadhAdhipatistadA || 21||

bRRihadratho narapatiH parAM nirvRRitimAyayau || 21||

abhiShikte jarAsandhe tadA rAjA bRRihadrathaH |
patnIdvayenAnugatastapovanarato.abhavat || 22||

tapovanasthe pitari mAtRRibhyAM saha bhArata |
jarAsandhaH svavIryeNa pArthivAnakarodvashe || 23||

atha dIrghasya kAlasya tapovanagato nRRipaH |
sabhAryaH svargamagamattapastaptvA bRRihadrathaH || 24||

tasyAstAM ha.nsaDibhakAvashastranidhanAvubhau |
mantre matimatAM shreShThau yuddhashAstravishAradau || 25||

yau tau mayA te kathitau pUrvameva mahAbalau |
trayastrayANAM lokAnAM paryAptA iti me matiH || 26||

evameSha tadA vIra balibhiH kukurAndhakaiH |
vRRiShNibhishcha mahArAja nItihetorupekShitaH || 27||

\hrule

\medskip
              jarAsa.ndhaparva
                  18
\medskip

vAsudeva uvAcha||

patitau ha.nsaDibhakau ka.nsAmAtyau nipAtitau |
jarAsandhasya nidhane kAlo.ayaM samupAgataH || 1||

na sa shakyo raNe jetuM sarvairapi surAsuraiH |
prANayuddhena jetavyaH sa ityupalabhAmahe || 2||

mayi nItirbalaM bhIme rakShitA chAvayorjunaH |
sAdhayiShyAma taM rAjanvayaM traya ivAgnayaH || 3||

tribhirAsAdito.asmAbhirvijane sa narAdhipaH |
na sa.ndeho yathA yuddhamekenAbhyupayAsyati || 4||

avamAnAchcha lokasya vyAyatatvAchcha dharShitaH |
bhImasenena yuddhAya dhruvamabhyupayAsyati || 5||

alaM tasya mahAbAhurbhImaseno mahAbalaH |
lokasya samudIrNasya nidhanAyAntako yathA || 6||

yadi te hRRidayaM vetti yadi te pratyayo mayi |
bhImasenArjunau shIghraM nyAsabhUtau prayachCha me || 7||

vaishampAyana uvAcha||

evamukto bhagavatA pratyuvAcha yudhiShThiraH |
bhImapArthau samAlokya samprahRRiShTamukhau sthitau || 8||

achyutAchyuta mA maivaM vyAharAmitrakarShaNa |
pANDavAnAM bhavAnnAtho bhavantaM chAshritA vayam || 9||

yathA vadasi govinda sarvaM tadupapadyate |
na hi tvamagratasteShAM yeShAM lakShmIH parA~NmukhI || 10||

nihatashcha jarAsandho mokShitAshcha mahIkShitaH |
rAjasUyashcha me labdho nideshe tava tiShThataH || 11||

kShiprakArinyathA tvetatkAryaM samupapadyate |
mama kAryaM jagatkAryaM tathA kuru narottama || 12||

tribhirbhavadbhirhi vinA nAhaM jIvitumutsahe |
dharmakAmArtharahito rogArta iva durgataH || 13||

na shauriNA vinA pArtho na shauriH pANDavaM vinA |
nAjeyo.astyanayorloke kRRiShNayoriti me matiH || 14||

ayaM cha balinAM shreShThaH shrImAnapi vRRikodaraH |
yuvAbhyAM sahito vIraH kiM na kuryAnmahAyashAH || 15||

supraNIto balaugho hi kurute kAryamuttamam |
andhaM jaDaM balaM prAhuH praNetavyaM vichakShaNaiH || 16||

yato hi nimnaM bhavati nayantIha tato jalam |
yatashChidraM tatashchApi nayante dhIdhanA balam || 17||

tasmAnnayavidhAnaj~naM puruShaM lokavishrutam |
vayamAshritya govindaM yatAmaH kAryasiddhaye || 18||

evaM praj~nAnayabalaM kriyopAyasamanvitam |
puraskurvIta kAryeShu kRRiShNa kAryArthasiddhaye || 19||

evameva yadushreShThaM pArthaH kAryArthasiddhaye |
arjunaH kRRiShNamanvetu bhImo.anvetu dhana~njayam || 20||

nayo jayo balaM chaiva vikrame siddhimeShyati || 20||

evamuktAstataH sarve bhrAtaro vipulaujasaH |
vArShNeyaH pANDaveyau cha pratasthurmAgadhaM prati || 21||

varchasvinAM brAhmaNAnAM snAtakAnAM parichChadAn |
AchChAdya suhRRidAM vAkyairmanoj~nairabhinanditAH || 22||

amarShAdabhitaptAnAM j~nAtyarthaM mukhyavAsasAm |
ravisomAgnivapuShAM bhImamAsIttadA vapuH || 23||

hataM mene jarAsandhaM dRRiShTvA bhImapurogamau |
ekakAryasamudyuktau kRRiShNau yuddhe.aparAjitau || 24||

Ishau hi tau mahAtmAnau sarvakAryapravartane |
dharmArthakAmakAryANAM kAryANAmiva nigrahe || 25||

kurubhyaH prasthitAste tu madhyena kurujA~Ngalam |
ramyaM padmasaro gatvA kAlakUTamatItya cha || 26||

gaNDakIyAM tathA shoNaM sadAnIrAM tathaiva cha |
ekaparvatake nadyaH krameNaitya vrajanti te || 27||

santIrya sarayUM ramyAM dRRiShTvA pUrvA.nshcha kosalAn |
atItya jagmurmithilAM mAlAM charmaNvatIM nadIm || 28||

uttIrya ga~NgAM shoNaM cha sarve te prA~NmukhAstrayaH |
kuravorashChadaM jagmurmAgadhaM kShetramachyutAH || 29||

te shashvadgodhanAkIrNamambumantaM shubhadrumam |
gorathaM girimAsAdya dadRRishurmAgadhaM puram || 30||

\hrule

\medskip
                  19
\medskip

vAsudeva uvAcha||

eSha pArtha mahAnsvAduH pashumAnnityamambumAn |
nirAmayaH suveshmADhyo nivesho mAgadhaH shubhaH || 1||

vaihAro vipulaH shailo varAho vRRiShabhastathA |
tathaivarShigiristAta shubhAshchaityakapa~nchamAH || 2||

ete pa~ncha mahAshRRi~NgAH parvatAH shItaladrumAH |
rakShantIvAbhisaMhatya saMhatA~NgA girivrajam || 3||

puShpaveShTitashAkhAgrairgandhavadbhirmanoramaiH |
nigUDhA iva lodhrANAM vanaiH kAmijanapriyaiH || 4||

shUdrAyAM gautamo yatra mahAtmA sa.nshitavrataH |
aushInaryAmajanayatkAkShIvAdInsutAnRRiShiH || 5||

gautamaH kShayaNAdasmAdathAsau tatra veshmani |
bhajate mAgadhaM va.nshaM sa nRRipANAmanugrahAt || 6||

a~Ngava~NgAdayashchaiva rAjAnaH sumahAbalAH |
gautamakShayamabhyetya ramante sma purArjuna || 7||

vanarAjIstu pashyemAH priyAlAnAM manoramAH |
lodhrANAM cha shubhAH pArtha gautamaukaHsamIpajAH || 8||

arbudaH shakravApI cha pannagau shatrutApanau |
svastikasyAlayashchAtra maNinAgasya chottamaH || 9||

aparihAryA meghAnAM mAgadheyaM maNeH kRRite |
kaushiko maNimA.nshchaiva vavRRidhAte hyanugraham || 10||

arthasiddhiM tvanapagAM jarAsandho.abhimanyate |
vayamAsAdane tasya darpamadya nihanma hi || 11||

vaishampAyana uvAcha||

evamuktvA tataH sarve bhrAtaro vipulaujasaH |
vArShNeyaH pANDaveyau cha pratasthurmAgadhaM puram || 12||

tuShTapuShTajanopetaM chAturvarNyajanAkulam |
sphItotsavamanAdhRRiShyamAsedushcha girivrajam || 13||

te.atha dvAramanAsAdya purasya girimuchChritam |
bArhadrathaiH pUjyamAnaM tathA nagaravAsibhiH || 14||

yatra mAShAdamRRiShabhamAsasAda bRRihadrathaH |
taM hatvA mAShanAlAshcha tisro bherIrakArayat || 15||

Anahya charmaNA tena sthApayAmAsa sve pure |
yatra tAH prANadanbheryo divyapuShpAvachUrNitAH || 16||

mAgadhAnAM suruchiraM chaityakAntaM samAdravan |
shirasIva jighA.nsanto jarAsandhajighA.nsavaH || 17||

sthiraM suvipulaM shRRi~NgaM sumahAntaM purAtanam |
architaM mAlyadAmaishcha satataM supratiShThitam || 18||

vipulairbAhubhirvIrAste.abhihatyAbhyapAtayan |
tataste mAgadhaM dRRiShTvA puraM pravivishustadA || 19||

etasminneva kAle tu jarAsandhaM samarchayan |
paryagni kurva.nshcha nRRipaM dviradasthaM purohitAH || 20||

snAtakavratinaste tu bAhushastrA nirAyudhAH |
yuyutsavaH pravivishurjarAsandhena bhArata || 21||

bhakShyamAlyApaNAnAM cha dadRRishuH shriyamuttamAm |
sphItAM sarvaguNopetAM sarvakAmasamRRiddhinIm || 22||

tAM tu dRRiShTvA samRRiddhiM te vIthyAM tasyAM narottamAH |
rAjamArgeNa gachChantaH kRRiShNabhImadhana~njayAH || 23||

balAdgRRihItvA mAlyAni mAlAkArAnmahAbalAH |
virAgavasanAH sarve sragviNo mRRiShTakuNDalAH || 24||

niveshanamathAjagmurjarAsandhasya dhImataH |
govAsamiva vIkShantaH siMhA haimavatA yathA || 25||

shailastambhanibhAsteShAM chandanAgurubhUShitAH |
ashobhanta mahArAja bAhavo bAhushAlinAm || 26||

tAndRRiShTvA dviradaprakhyA~nshAlaskandhAnivodgatAn |
vyUDhoraskAnmAgadhAnAM vismayaH samajAyata || 27||

te tvatItya janAkIrNAstisraH kakShyA nararShabhAH |
aha~NkAreNa rAjAnamupatasthurmahAbalAH || 28||

tAnpAdyamadhuparkArhAnmAnArhAnsatkRRitiM gatAn |
pratyutthAya jarAsandha upatasthe yathAvidhi || 29||

uvAcha chaitAnrAjAsau svAgataM vo.astviti prabhuH |
tasya hyetadvrataM rAjanbabhUva bhuvi vishrutam || 30||

snAtakAnbrAhmaNAnprAptA~nshrutvA sa samiti~njayaH |
apyardharAtre nRRipatiH pratyudgachChati bhArata || 31||

tA.nstvapUrveNa veSheNa dRRiShTvA nRRipatisattamaH |
upatasthe jarAsandho vismitashchAbhavattadA || 32||

te tu dRRiShTvaiva rAjAnaM jarAsandhaM nararShabhAH |
idamUchuramitraghnAH sarve bharatasattama || 33||

svastyastu kushalaM rAjanniti sarve vyavasthitAH |
taM nRRipaM nRRipashArdUla vipraikShanta parasparam || 34||

tAnabravIjjarAsandhastadA yAdavapANDavAn |
AsyatAmiti rAjendra brAhmaNachChadmasa.nvRRitAn || 35||

athopavivishuH sarve trayaste puruSharShabhAH |
sampradIptAstrayo lakShmyA mahAdhvara ivAgnayaH || 36||

tAnuvAcha jarAsandhaH satyasandho narAdhipaH |
vigarhamANaH kauravya veShagrahaNakAraNAt || 37||

na snAtakavratA viprA bahirmAlyAnulepanAH |
bhavantIti nRRiloke.asminviditaM mama sarvashaH || 38||

te yUyaM puShpavantashcha bhujairjyAghAtalakShaNaiH |
bibhrataH kShAtramojashcha brAhmaNyaM pratijAnatha || 39||

evaM virAgavasanA bahirmAlyAnulepanAH |
satyaM vadata ke yUyaM satyaM rAjasu shobhate || 40||

chaityakaM cha gireH shRRi~NgaM bhittvA kimiva sadma naH |
advAreNa praviShTAH stha nirbhayA rAjakilbiShAt || 41||

karma chaitadvili~Ngasya kiM vAdya prasamIkShitam |
vadadhvaM vAchi vIryaM cha brAhmaNasya visheShataH || 42||

evaM cha mAmupasthAya kasmAchcha vidhinArhaNAm |
praNItAM no na gRRihNIta kAryaM kiM chAsmadAgame || 43||

evamuktastataH kRRiShNaH pratyuvAcha mahAmanAH |
snigdhagambhIrayA vAchA vAkyaM vAkyavishAradaH || 44||

snAtakavratino rAjanbrAhmaNAH kShatriyA vishaH |
visheShaniyamAshchaiShAmavisheShAshcha santyuta || 45||

visheShavA.nshcha satataM kShatriyaH shriyamarChati |
puShpavatsu dhruvA shrIshcha puShpavantastato vayam || 46||

kShatriyo bAhuvIryastu na tathA vAkyavIryavAn |
apragalbhaM vachastasya tasmAdbArhadrathe smRRitam || 47||

svavIryaM kShatriyANAM cha bAhvordhAtA nyaveshayat |
taddidRRikShasi chedrAjandraShTAsyadya na sa.nshayaH || 48||

advAreNa riporgehaM dvAreNa suhRRido gRRiham |
pravishanti sadA santo dvAraM no varjitaM tataH || 49||

kAryavanto gRRihAnetya shatruto nArhaNAM vayam |
pratigRRihNIma tadviddhi etannaH shAshvataM vratam || 50||

\hrule

\medskip
                  20
\medskip

jarAsandha uvAcha||

na smareyaM kadA vairaM kRRitaM yuShmAbhirityuta |
chintaya.nshcha na pashyAmi bhavatAM prati vaikRRitam || 1||

vaikRRite chAsati kathaM manyadhvaM mAmanAgasam |
ariM vibrUta tadviprAH satAM samaya eSha hi || 2||

atha dharmopaghAtAddhi manaH samupatapyate |
yo.anAgasi prasRRijati kShatriyo.api na sa.nshayaH || 3||

ato.anyathAchara.Nlloke dharmaj~naH sanmahAvrataH |
vRRijinAM gatimApnoti shreyaso.apyupahanti cha || 4||

trailokye kShatradharmAddhi shreyA.nsaM sAdhuchAriNAm |
anAgasaM prajAnAnAH pramAdAdiva jalpatha || 5||

vAsudeva uvAcha||

kulakAryaM mahArAja kashchidekaH kulodvahaH |
vahate tanniyogAdvai vayamabhyutthitAstrayaH || 6||

tvayA chopahRRitA rAjankShatriyA lokavAsinaH |
tadAgaH krUramutpAdya manyase kiM tvanAgasam || 7||

rAjA rAj~naH kathaM sAdhUnhi.nsyAnnRRipatisattama |
tadrAj~naH saMnigRRihya tvaM rudrAyopajihIrShasi || 8||

asmA.nstadeno gachCheta tvayA bArhadrathe kRRitam |
vayaM hi shaktA dharmasya rakShaNe dharmachAriNaH || 9||

manuShyANAM samAlambho na cha dRRiShTaH kadAchana |
sa kathaM mAnuShairdevaM yaShTumichChasi sha~Nkaram || 10||

savarNo hi savarNAnAM pashusa~nj~nAM kariShyati |
ko.anya evaM yathA hi tvaM jarAsandha vRRithAmatiH || 11||

te tvAM j~nAtikShayakaraM vayamArtAnusAriNaH |
j~nAtivRRiddhinimittArthaM viniyantumihAgatAH || 12||

nAsti loke pumAnanyaH kShatriyeShviti chaiva yat |
manyase sa cha te rAjansumahAnbuddhiviplavaH || 13||

ko hi jAnannabhijanamAtmanaH kShatriyo nRRipa |
nAvishetsvargamatulaM raNAnantaramavyayam || 14||

svargaM hyeva samAsthAya raNayaj~neShu dIkShitAH |
yajante kShatriyA lokA.nstadviddhi magadhAdhipa || 15||

svargayonirjayo rAjansvargayonirmahadyashaH |
svargayonistapo yuddhe mArgaH so.avyabhichAravAn || 16||

eSha hyaindro vaijayanto guNo nityaM samAhitaH |
yenAsurAnparAjitya jagatpAti shatakratuH || 17||

svargamAsthAya kasya syAdvigrahitvaM yathA tava |
mAgadhairvipulaiH sainyairbAhulyabaladarpitaiH || 18||

mAvama.nsthAH parAnrAjannAsti vIryaM nare nare |
samaM tejastvayA chaiva kevalaM manujeshvara || 19||

yAvadeva na sambuddhaM tAvadeva bhavettava |
viShahyametadasmAkamato rAjanbravImi te || 20||

jahi tvaM sadRRisheShveva mAnaM darpaM cha mAgadha |
mA gamaH sasutAmAtyaH sabalashcha yamakShayam || 21||

dambhodbhavaH kArtavIrya uttarashcha bRRihadrathaH |
shreyaso hyavamanyeha vineshuH sabalA nRRipAH || 22||

mumukShamANAstvattashcha na vayaM brAhmaNabruvAH |
shaurirasmi hRRiShIkesho nRRivIrau pANDavAvimau || 23||

tvAmAhvayAmahe rAjansthiro yudhyasva mAgadha |
mu~ncha vA nRRipatInsarvAnmA gamastvaM yamakShayam || 24||

jarAsandha uvAcha||

nAjitAnvai narapatInahamAdadmi kA.nshchana |
jitaH kaH paryavasthAtA ko.atra yo na mayA jitaH || 25||

kShatriyasyaitadevAhurdharmyaM kRRiShNopajIvanam |
vikramya vashamAnIya kAmato yatsamAcharet || 26||

devatArthamupAkRRitya rAj~naH kRRiShNa kathaM bhayAt |
ahamadya vimu~ncheyaM kShAtraM vratamanusmaran || 27||

sainyaM sainyena vyUDhena eka ekena vA punaH |
dvAbhyAM tribhirvA yotsye.ahaM yugapatpRRithageva vA || 28||

vaishampAyana uvAcha||

evamuktvA jarAsandhaH sahadevAbhiShechanam |
Aj~nApayattadA rAjA yuyutsurbhImakarmabhiH || 29||

sa tu senApatI rAjA sasmAra bharatarShabha |
kaushikaM chitrasenaM cha tasminyuddha upasthite || 30||

yayoste nAmanI loke ha.nseti Dibhaketi cha |
pUrvaM sa~Nkathite pumbhirnRRiloke lokasatkRRite || 31||

taM tu rAjanvibhuH shaurI rAjAnaM balinAM varam |
smRRitvA puruShashArdUla shArdUlasamavikramam || 32||

satyasandho jarAsandhaM bhuvi bhImaparAkramam |
bhAgamanyasya nirdiShTaM vadhyaM bhUmibhRRidachyutaH || 33||

nAtmanAtmavatAM mukhya iyeSha madhusUdanaH |
brahmaNo.a.aj~nAM puraskRRitya hantuM haladharAnujaH || 34||

\hrule

\medskip
                  21
\medskip

vaishampAyana uvAcha||

tatastaM nishchitAtmAnaM yuddhAya yadunandanaH |
uvAcha vAgmI rAjAnaM jarAsandhamadhokShajaH || 1||

trayANAM kena te rAjanyoddhuM vitarate manaH |
asmadanyatameneha sajjIbhavatu ko yudhi || 2||

evamuktaH sa kRRiShNena yuddhaM vavre mahAdyutiH |
jarAsandhastato rAjanbhImasenena mAgadhaH || 3||

dhArayannagadAnmukhyAnnirvRRitIrvedanAni cha |
upatasthe jarAsandhaM yuyutsuM vai purohitaH || 4||

kRRitasvastyayano vidvAnbrAhmaNena yashasvinA |
samanahyajjarAsandhaH kShatradharmamanuvrataH || 5||

avamuchya kirITaM sa keshAnsamanumRRijya cha |
udatiShThajjarAsandho velAtiga ivArNavaH || 6||

uvAcha matimAnrAjA bhImaM bhImaparAkramam |
bhIma yotsye tvayA sArdhaM shreyasA nirjitaM varam || 7||

evamuktvA jarAsandho bhImasenamari.ndamaH |
pratyudyayau mahAtejAH shakraM balirivAsuraH || 8||

tataH saMmantrya kRRiShNena kRRitasvastyayano balI |
bhImaseno jarAsandhamAsasAda yuyutsayA || 9||

tatastau narashArdUlau bAhushastrau samIyatuH |
vIrau paramasaMhRRiShTAvanyonyajayakA~NkShiNau || 10||

tayoratha bhujAghAtAnnigrahapragrahAttathA |
AsItsubhImasaMhrAdo vajraparvatayoriva || 11||

ubhau paramasaMhRRiShTau balenAtibalAvubhau |
anyonyasyAntaraM prepsU parasparajayaiShiNau || 12||

tadbhImamutsArya janaM yuddhamAsIdupahvare |
balinoH sa.nyuge rAjanvRRitravAsavayoriva || 13||

prakarShaNAkarShaNAbhyAmabhyAkarShavikarShaNaiH |
AkarShetAM tathAnyonyaM jAnubhishchAbhijaghnatuH || 14||

tataH shabdena mahatA bhartsayantau parasparam |
pAShANasa~NghAtanibhaiH prahArairabhijaghnatuH || 15||

vyUDhoraskau dIrghabhujau niyuddhakushalAvubhau |
bAhubhiH samasajjetAmAyasaiH parighairiva || 16||

kArttikasya tu mAsasya pravRRittaM prathame.ahani |
anArataM divArAtramavishrAntamavartata || 17||

tadvRRittaM tu trayodashyAM samavetaM mahAtmanoH |
chaturdashyAM nishAyAM tu nivRRitto mAgadhaH klamAt || 18||

taM rAjAnaM tathA klAntaM dRRiShTvA rAja~njanArdanaH |
uvAcha bhImakarmANaM bhImaM sambodhayanniva || 19||

klAntaH shatrurna kaunteya labhyaH pIDayituM raNe |
pIDyamAno hi kArtsnyena jahyAjjIvitamAtmanaH || 20||

tasmAtte naiva kaunteya pIDanIyo narAdhipaH |
samametena yudhyasva bAhubhyAM bharatarShabha || 21||

evamuktaH sa kRRiShNena pANDavaH paravIrahA |
jarAsandhasya tadrandhraM j~nAtvA chakre matiM vadhe || 22||

tatastamajitaM jetuM jarAsandhaM vRRikodaraH |
sa.nrabhya balinAM mukhyo jagrAha kurunandanaH || 23||

\hrule

\medskip
                  22
\medskip

vaishampAyana uvAcha||

bhImasenastataH kRRiShNamuvAcha yadunandanam |
buddhimAsthAya vipulAM jarAsandhajighA.nsayA || 1||

nAyaM pApo mayA kRRiShNa yuktaH syAdanurodhitum |
prANena yadushArdUla baddhava~NkShaNavAsasA || 2||

evamuktastataH kRRiShNaH pratyuvAcha vRRikodaram |
tvarayanpuruShavyAghro jarAsandhavadhepsayA || 3||

yatte daivaM paraM sattvaM yachcha te mAtarishvanaH |
balaM bhIma jarAsandhe darshayAshu tadadya naH || 4||

evamuktastadA bhImo jarAsandhamari.ndamaH |
utkShipya bhrAmayadrAjanbalavantaM mahAbalaH || 5||

bhrAmayitvA shataguNaM bhujAbhyAM bharatarShabha |
babha~nja pRRiShThe sa~NkShipya niShpiShya vinanAda cha || 6||

tasya niShpiShyamANasya pANDavasya cha garjataH |
abhavattumulo nAdaH sarvaprANibhaya~NkaraH || 7||

vitresurmAgadhAH sarve strINAM garbhAshcha susruvuH |
bhImasenasya nAdena jarAsandhasya chaiva ha || 8||

kiM nu sviddhimavAnbhinnaH kiM nu sviddIryate mahI |
iti sma mAgadhA jaj~nurbhImasenasya nisvanAt || 9||

tato rAjakuladvAri prasuptamiva taM nRRipam |
rAtrau parAsumutsRRijya nishchakramurari.ndamAH || 10||

jarAsandharathaM kRRiShNo yojayitvA patAkinam |
Aropya bhrAtarau chaiva mokShayAmAsa bAndhavAn || 11||

te vai ratnabhujaM kRRiShNaM ratnArhaM pRRithivIshvarAH |
rAjAnashchakrurAsAdya mokShitA mahato bhayAt || 12||

akShataH shastrasampanno jitAriH saha rAjabhiH |
rathamAsthAya taM divyaM nirjagAma girivrajAt || 13||

yaH sa sodaryavAnnAma dviyodhaH kRRiShNasArathiH |
abhyAsaghAtI sa.ndRRishyo durjayaH sarvarAjabhiH || 14||

bhImArjunAbhyAM yodhAbhyAmAsthitaH kRRiShNasArathiH |
shushubhe rathavaryo.asau durjayaH sarvadhanvibhiH || 15||

shakraviShNU hi sa~NgrAme cheratustArakAmaye |
rathena tena taM kRRiShNa upAruhya yayau tadA || 16||

taptachAmIkarAbheNa ki~NkiNIjAlamAlinA |
meghanirghoShanAdena jaitreNAmitraghAtinA || 17||

yena shakro dAnavAnAM jaghAna navatIrnava |
taM prApya samahRRiShyanta rathaM te puruSharShabhAH || 18||

tataH kRRiShNaM mahAbAhuM bhrAtRRibhyAM sahitaM tadA |
rathasthaM mAgadhA dRRiShTvA samapadyanta vismitAH || 19||

hayairdivyaiH samAyukto ratho vAyusamo jave |
adhiShThitaH sa shushubhe kRRiShNenAtIva bhArata || 20||

asa~NgI devavihitastasminrathavare dhvajaH |
yojanAddadRRishe shrImAnindrAyudhasamaprabhaH || 21||

chintayAmAsa kRRiShNo.atha garutmantaM sa chAbhyayAt |
kShaNe tasminsa tenAsIchchaityayUpa ivochChritaH || 22||

vyAditAsyairmahAnAdaiH saha bhUtairdhvajAlayaiH |
tasthau rathavare tasmingarutmAnpannagAshanaH || 23||

durnirIkShyo hi bhUtAnAM tejasAbhyadhikaM babhau |
Aditya iva madhyAhne sahasrakiraNAvRRitaH || 24||

na sa sajjati vRRikSheShu shastraishchApi na riShyate |
divyo dhvajavaro rAjandRRishyate devamAnuShaiH || 25||

tamAsthAya rathaM divyaM parjanyasamanisvanam |
niryayau puruShavyAghraH pANDavAbhyAM sahAchyutaH || 26||

yaM lebhe vAsavAdrAjA vasustasmAdbRRihadrathaH |
bRRihadrathAtkrameNaiva prApto bArhadrathaM nRRipam || 27||

sa niryayau mahAbAhuH puNDarIkekShaNastataH |
girivrajAdbahistasthau same deshe mahAyashAH || 28||

tatrainaM nAgarAH sarve satkAreNAbhyayustadA |
brAhmaNapramukhA rAjanvidhidRRiShTena karmaNA || 29||

bandhanAdvipramuktAshcha rAjAno madhusUdanam |
pUjayAmAsurUchushcha sAntvapUrvamidaM vachaH || 30||

naitachchitraM mahAbAho tvayi devakinandana |
bhImArjunabalopete dharmasya paripAlanam || 31||

jarAsandhahrade ghore duHkhapa~Nke nimajjatAm |
rAj~nAM samabhyuddharaNaM yadidaM kRRitamadya te || 32||

viShNo samavasannAnAM giridurge sudAruNe |
diShTyA mokShAdyasho dIptamAptaM te puruShottama || 33||

kiM kurmaH puruShavyAghra bravIhi puruSharShabha |
kRRitamityeva tajj~neyaM nRRipairyadyapi duShkaram || 34||

tAnuvAcha hRRiShIkeshaH samAshvAsya mahAmanAH |
yudhiShThiro rAjasUyaM kratumAhartumichChati || 35||

tasya dharmapravRRittasya pArthivatvaM chikIrShataH |
sarvairbhavadbhiryaj~nArthe sAhAyyaM dIyatAmiti || 36||

tataH pratItamanasaste nRRipA bharatarShabha |
tathetyevAbruvansarve pratijaj~nushcha tAM giram || 37||

ratnabhAjaM cha dAshArhaM chakruste pRRithivIshvarAH |
kRRichChrAjjagrAha govindasteShAM tadanukampayA || 38||

jarAsandhAtmajashchaiva sahadevo mahArathaH |
niryayau sajanAmAtyaH puraskRRitya purohitam || 39||

sa nIchaiH prashrito bhUtvA bahuratnapurogamaH |
sahadevo nRRiNAM devaM vAsudevamupasthitaH || 40||

bhayArtAya tatastasmai kRRiShNo dattvAbhayaM tadA |
abhyaShi~nchata tatraiva jarAsandhAtmajaM tadA || 41||

gatvaikatvaM cha kRRiShNena pArthAbhyAM chaiva satkRRitaH |
vivesha rAjA matimAnpunarbArhadrathaM puram || 42||

kRRiShNastu saha pArthAbhyAM shriyA paramayA jvalan |
ratnAnyAdAya bhUrINi prayayau puShkarekShaNaH || 43||

indraprasthamupAgamya pANDavAbhyAM sahAchyutaH |
sametya dharmarAjAnaM prIyamANo.abhyabhAShata || 44||

diShTyA bhImena balavA~njarAsandho nipAtitaH |
rAjAno mokShitAshcheme bandhanAnnRRipasattama || 45||

diShTyA kushalinau chemau bhImasenadhana~njayau |
punaH svanagaraM prAptAvakShatAviti bhArata || 46||

tato yudhiShThiraH kRRiShNaM pUjayitvA yathArhataH |
bhImasenArjunau chaiva prahRRiShTaH pariShasvaje || 47||

tataH kShINe jarAsandhe bhrAtRRibhyAM vihitaM jayam |
ajAtashatrurAsAdya mumude bhrAtRRibhiH saha || 48||

yathAvayaH samAgamya rAjabhistaishcha pANDavaH |
satkRRitya pUjayitvA cha visasarja narAdhipAn || 49||

yudhiShThirAbhyanuj~nAtAste nRRipA hRRiShTamAnasAH |
jagmuH svadeshA.nstvaritA yAnairuchchAvachaistataH || 50||

evaM puruShashArdUlo mahAbuddhirjanArdanaH |
pANDavairghAtayAmAsa jarAsandhamariM tadA || 51||

ghAtayitvA jarAsandhaM buddhipUrvamari.ndamaH |
dharmarAjamanuj~nApya pRRithAM kRRiShNAM cha bhArata || 52||

subhadrAM bhImasenaM cha phalgunaM yamajau tathA |
dhaumyamAmantrayitvA cha prayayau svAM purIM prati || 53||

tenaiva rathamukhyena taruNAdityavarchasA |
dharmarAjavisRRiShTena divyenAnAdayandishaH || 54||

tato yudhiShThiramukhAH pANDavA bharatarShabha |
pradakShiNamakurvanta kRRiShNamakliShTakAriNam || 55||

tato gate bhagavati kRRiShNe devakinandane |
jayaM labdhvA suvipulaM rAj~nAmabhayadAstadA || 56||

sa.nvardhitaujaso bhUyaH karmaNA tena bhArata |
draupadyAH pANDavA rAjanparAM prItimavardhayan || 57||

tasminkAle tu yadyuktaM dharmakAmArthasaMhitam |
tadrAjA dharmatashchakre rAjyapAlanakIrtimAn || 58||

\hrule

\medskip
              digvijayaparva
                  23
\medskip

vaishampAyana uvAcha||

pArthaH prApya dhanuHshreShThamakShayyau cha maheShudhI |
rathaM dhvajaM sabhAM chaiva yudhiShThiramabhAShata || 1||

dhanurastraM sharA vIryaM pakSho bhUmiryasho balam |
prAptametanmayA rAjanduShprApaM yadabhIpsitam || 2||

tatra kRRityamahaM manye koshasyAsya vivardhanam |
karamAhArayiShyAmi rAj~naH sarvAnnRRipottama || 3||

vijayAya prayAsyAmi dishaM dhanadarakShitAm |
tithAvatha muhUrte cha nakShatre cha tathA shive || 4||

dhana~njayavachaH shrutvA dharmarAjo yudhiShThiraH |
snigdhagambhIranAdinyA taM girA pratyabhAShata || 5||

svasti vAchyArhato viprAnprayAhi bharatarShabha |
durhRRidAmapraharShAya suhRRidAM nandanAya cha || 6||

vijayaste dhruvaM pArtha priyaM kAmamavApnuhi || 6||

ityuktaH prayayau pArthaH sainyena mahatA vRRitaH |
agnidattena divyena rathenAdbhutakarmaNA || 7||

tathaiva bhImaseno.api yamau cha puruSharShabhau |
sasainyAH prayayuH sarve dharmarAjAbhipUjitAH || 8||

dishaM dhanapateriShTAmajayatpAkashAsaniH |
bhImasenastathA prAchIM sahadevastu dakShiNAm || 9||

pratIchIM nakulo rAjandishaM vyajayadastravit |
khANDavaprasthamadhyAste dharmarAjo yudhiShThiraH || 10||

janamejaya uvAcha||

dishAmabhijayaM brahmanvistareNAnukIrtaya |
na hi tRRipyAmi pUrveShAM shRRiNvAnashcharitaM mahat || 11||

vaishampAyana uvAcha||

dhana~njayasya vakShyAmi vijayaM pUrvameva te |
yaugapadyena pArthairhi vijiteyaM vasundharA || 12||

pUrvaM kuNindaviShaye vashe chakre mahIpatIn |
dhana~njayo mahAbAhurnAtitIvreNa karmaNA || 13||

AnartAnkAlakUTA.nshcha kuNindA.nshcha vijitya saH |
sumaNDalaM pApajitaM kRRitavAnanusainikam || 14||

sa tena sahito rAjansavyasAchI parantapaH |
vijigye sakalaM dvIpaM prativindhyaM cha pArthivam || 15||

sakaladvIpavAsA.nshcha saptadvIpe cha ye nRRipAH |
arjunasya cha sainyAnAM vigrahastumulo.abhavat || 16||

sa tAnapi maheShvAso vijitya bharatarShabha |
taireva sahitaH sarvaiH prAgjyotiShamupAdravat || 17||

tatra rAjA mahAnAsIdbhagadatto vishAM pate |
tenAsItsumahadyuddhaM pANDavasya mahAtmanaH || 18||

sa kirAtaishcha chInaishcha vRRitaH prAgjyotiSho.abhavat |
anyaishcha bahubhiryodhaiH sAgarAnUpavAsibhiH || 19||

tataH sa divasAnaShTau yodhayitvA dhana~njayam |
prahasannabravIdrAjA sa~NgrAme vigataklamaH || 20||

upapannaM mahAbAho tvayi pANDavanandana |
pAkashAsanadAyAde vIryamAhavashobhini || 21||

ahaM sakhA surendrasya shakrAdanavamo raNe |
na cha shaknomi te tAta sthAtuM pramukhato yudhi || 22||

kimIpsitaM pANDaveya brUhi kiM karavANi te |
yadvakShyasi mahAbAho tatkariShyAmi putraka || 23||

arjuna uvAcha||

kurUNAmRRiShabho rAjA dharmaputro yudhiShThiraH |
tasya pArthivatAmIpse karastasmai pradIyatAm || 24||

bhavAnpitRRisakhA chaiva prIyamANo mayApi cha |
tato nAj~nApayAmi tvAM prItipUrvaM pradIyatAm || 25||

bhagadatta uvAcha||

kuntImAtaryathA me tvaM tathA rAjA yudhiShThiraH |
sarvametatkariShyAmi kiM chAnyatkaravANi te || 26||

\hrule

\medskip
                  24
\medskip

vaishampAyana uvAcha||

taM vijitya mahAbAhuH kuntIputro dhana~njayaH |
prayayAvuttarAM tasmAddishaM dhanadapAlitAm || 1||

antargiriM cha kaunteyastathaiva cha bahirgirim |
tathoparigiriM chaiva vijigye puruSharShabhaH || 2||

vijitya parvatAnsarvAnye cha tatra narAdhipAH |
tAnvashe sthApayitvA sa ratnAnyAdAya sarvashaH || 3||

taireva sahitaH sarvairanurajya cha tAnnRRipAn |
kulUtavAsinaM rAjanbRRihantamupajagmivAn || 4||

mRRida~NgavaranAdena rathanemisvanena cha |
hastinAM cha ninAdena kampayanvasudhAmimAm || 5||

tato bRRihantastaruNo balena chatura~NgiNA |
niShkramya nagarAttasmAdyodhayAmAsa pANDavam || 6||

sumahAnsaMnipAto.abhUddhana~njayabRRihantayoH |
na shashAka bRRihantastu soDhuM pANDavavikramam || 7||

so.aviShahyatamaM j~nAtvA kaunteyaM parvateshvaraH |
upAvartata durmedhA ratnAnyAdAya sarvashaH || 8||

sa tadrAjyamavasthApya kulUtasahito yayau |
senAbindumatho rAjanrAjyAdAshu samAkShipat || 9||

modApuraM vAmadevaM sudAmAnaM susa~Nkulam |
kulUtAnuttarA.nshchaiva tA.nshcha rAj~naH samAnayat || 10||

tatrasthaH puruShaireva dharmarAjasya shAsanAt |
vyajayaddhana~njayo rAjandeshAnpa~ncha pramANataH || 11||

sa divaHprasthamAsAdya senAbindoH puraM mahat |
balena chatura~NgeNa niveshamakarotprabhuH || 12||

sa taiH parivRRitaH sarvairviShvagashvaM narAdhipam |
abhyagachChanmahAtejAH pauravaM puruSharShabhaH || 13||

vijitya chAhave shUrAnpArvatIyAnmahArathAn |
dhvajinyA vyajayadrAjanpuraM pauravarakShitam || 14||

pauravaM tu vinirjitya dasyUnparvatavAsinaH |
gaNAnutsavasa~NketAnajayatsapta pANDavaH || 15||

tataH kAshmIrakAnvIrAnkShatriyAnkShatriyarShabhaH |
vyajayallohitaM chaiva maNDalairdashabhiH saha || 16||

tatastrigartAnkaunteyo dArvAnkokanadAshcha ye |
kShatriyA bahavo rAjannupAvartanta sarvashaH || 17||

abhisArIM tato ramyAM vijigye kurunandanaH |
urashAvAsinaM chaiva rochamAnaM raNe.ajayat || 18||

tataH siMhapuraM ramyaM chitrAyudhasurakShitam |
prAmathadbalamAsthAya pAkashAsanirAhave || 19||

tataH suhmA.nshcha cholA.nshcha kirITI pANDavarShabhaH |
sahitaH sarvasainyena prAmathatkurunandanaH || 20||

tataH paramavikrAnto bAhlIkAnkurunandanaH |
mahatA parimardena vashe chakre durAsadAn || 21||

gRRihItvA tu balaM sAraM phalgu chotsRRijya pANDavaH |
daradAnsaha kAmbojairajayatpAkashAsaniH || 22||

prAguttarAM dishaM ye cha vasantyAshritya dasyavaH |
nivasanti vane ye cha tAnsarvAnajayatprabhuH || 23||

lohAnparamakAmbojAnRRiShikAnuttarAnapi |
sahitA.nstAnmahArAja vyajayatpAkashAsaniH || 24||

RRiShikeShu tu sa~NgrAmo babhUvAtibhaya~NkaraH |
tArakAmayasa~NkAshaH paramarShikapArthayoH || 25||

sa vijitya tato rAjannRRiShikAnraNamUrdhani |
shukodarasamaprakhyAnhayAnaShTau samAnayat || 26||

mayUrasadRRishAnanyAnubhayAneva chAparAn || 26||

sa vinirjitya sa~NgrAme himavantaM saniShkuTam |
shvetaparvatamAsAdya nyavasatpuruSharShabhaH || 27||

\hrule

\medskip
                  25
\medskip

vaishampAyana uvAcha||

sa shvetaparvataM vIraH samatikramya bhArata |
deshaM kimpuruShAvAsaM drumaputreNa rakShitam || 1||

mahatA saMnipAtena kShatriyAntakareNa ha |
vyajayatpANDavashreShThaH kare chaiva nyaveshayat || 2||

taM jitvA hATakaM nAma deshaM guhyakarakShitam |
pAkashAsaniravyagraH sahasainyaH samAsadat || 3||

tA.nstu sAntvena nirjitya mAnasaM sara uttamam |
RRiShikulyAshcha tAH sarvA dadarsha kurunandanaH || 4||

saro mAnasamAsAdya hATakAnabhitaH prabhuH |
gandharvarakShitaM deshaM vyajayatpANDavastataH || 5||

tatra tittirikalmAShAnmaNDUkAkShAnhayottamAn |
lebhe sa karamatyantaM gandharvanagarAttadA || 6||

uttaraM harivarShaM tu samAsAdya sa pANDavaH |
iyeSha jetuM taM deshaM pAkashAsananandanaH || 7||

tata enaM mahAkAyA mahAvIryA mahAbalAH |
dvArapAlAH samAsAdya hRRiShTA vachanamabruvan || 8||

pArtha nedaM tvayA shakyaM puraM jetuM katha~nchana |
upAvartasva kalyANa paryAptamidamachyuta || 9||

idaM puraM yaH pravisheddhruvaM sa na bhavennaraH |
prIyAmahe tvayA vIra paryApto vijayastava || 10||

na chApi ki~nchijjetavyamarjunAtra pradRRishyate |
uttarAH kuravo hyete nAtra yuddhaM pravartate || 11||

praviShTashchApi kaunteya neha drakShyasi ki~nchana |
na hi mAnuShadehena shakyamatrAbhivIkShitum || 12||

atheha puruShavyAghra ki~nchidanyachchikIrShasi |
tadbravIhi kariShyAmo vachanAttava bhArata || 13||

tatastAnabravIdrAjannarjunaH pAkashAsaniH |
pArthivatvaM chikIrShAmi dharmarAjasya dhImataH || 14||

na pravekShyAmi vo deshaM bAdhyatvaM yadi mAnuShaiH |
yudhiShThirAya yatki~nchitkaravannaH pradIyatAm || 15||

tato divyAni vastrANi divyAnyAbharaNAni cha |
mokAjinAni divyAni tasmai te pradaduH karam || 16||

evaM sa puruShavyAghro vijigye dishamuttarAm |
sa~NgrAmAnsubahUnkRRitvA kShatriyairdasyubhistathA || 17||

sa vinirjitya rAj~nastAnkare cha viniveshya ha |
dhanAnyAdAya sarvebhyo ratnAni vividhAni cha || 18||

hayA.nstittirikalmAShA~nshukapatranibhAnapi |
mayUrasadRRishA.nshchAnyAnsarvAnanilaraMhasaH || 19||

vRRitaH sumahatA rAjanbalena chatura~NgiNA |
AjagAma punarvIraH shakraprasthaM purottamam || 20||

\hrule

\medskip
                  26
\medskip

vaishampAyana uvAcha||

etasminneva kAle tu bhImaseno.api vIryavAn |
dharmarAjamanuj~nApya yayau prAchIM dishaM prati || 1||

mahatA balachakreNa pararAShTrAvamardinA |
vRRito bharatashArdUlo dviShachChokavivardhanaH || 2||

sa gatvA rAjashArdUlaH pA~nchAlAnAM puraM mahat |
pA~nchAlAnvividhopAyaiH sAntvayAmAsa pANDavaH || 3||

tataH sa gaNDakIM shUro videhA.nshcha nararShabhaH |
vijityAlpena kAlena dashArNAnagamatprabhuH || 4||

tatra dAshArNako rAjA sudharmA lomaharShaNam |
kRRitavAnkarma bhImena mahadyuddhaM nirAyudham || 5||

bhImasenastu taddRRiShTvA tasya karma parantapaH |
adhisenApatiM chakre sudharmANaM mahAbalam || 6||

tataH prAchIM dishaM bhImo yayau bhImaparAkramaH |
sainyena mahatA rAjankampayanniva medinIm || 7||

so.ashvamedheshvaraM rAjanrochamAnaM sahAnujam |
jigAya samare vIro balena balinAM varaH || 8||

sa taM nirjitya kaunteyo nAtitIvreNa karmaNA |
pUrvadeshaM mahAvIryo vijigye kurunandanaH || 9||

tato dakShiNamAgamya pulindanagaraM mahat |
sukumAraM vashe chakre sumitraM cha narAdhipam || 10||

tatastu dharmarAjasya shAsanAdbharatarShabhaH |
shishupAlaM mahAvIryamabhyayAjjanamejaya || 11||

chedirAjo.api tachChrutvA pANDavasya chikIrShitam |
upaniShkramya nagarAtpratyagRRihNAtparantapaH || 12||

tau sametya mahArAja kuruchedivRRiShau tadA |
ubhayorAtmakulayoH kaushalyaM paryapRRichChatAm || 13||

tato nivedya tadrAShTraM chedirAjo vishAM pate |
uvAcha bhImaM prahasankimidaM kuruShe.anagha || 14||

tasya bhImastadAchakhyau dharmarAjachikIrShitam |
sa cha tatpratigRRihyaiva tathA chakre narAdhipaH || 15||

tato bhImastatra rAjannuShitvA tridashAH kShapAH |
satkRRitaH shishupAlena yayau sabalavAhanaH || 16||

\hrule

\medskip
                  27
\medskip

vaishampAyana uvAcha||

tataH kumAraviShaye shreNimantamathAjayat |
kosalAdhipatiM chaiva bRRihadbalamari.ndamaH || 1||

ayodhyAyAM tu dharmaj~naM dIrghapraj~naM mahAbalam |
ajayatpANDavashreShTho nAtitIvreNa karmaNA || 2||

tato gopAlakachChaM cha sottamAnapi chottarAn |
mallAnAmadhipaM chaiva pArthivaM vyajayatprabhuH || 3||

tato himavataH pArshve samabhyetya jaradgavam |
sarvamalpena kAlena deshaM chakre vashe balI || 4||

evaM bahuvidhAndeshAnvijitya puruSharShabhaH |
unnATamabhito jigye kukShimantaM cha parvatam || 5||

pANDavaH sumahAvIryo balena balinAM varaH || 5||

sa kAshirAjaM samare subandhumanivartinam |
vashe chakre mahAbAhurbhImo bhImaparAkramaH || 6||

tataH supArshvamabhitastathA rAjapatiM kratham |
yudhyamAnaM balAtsa~Nkhye vijigye pANDavarShabhaH || 7||

tato matsyAnmahAtejA malayA.nshcha mahAbalAn |
anavadyAngayA.nshchaiva pashubhUmiM cha sarvashaH || 8||

nivRRitya cha mahAbAhurmadarvIkaM mahIdharam |
sopadeshaM vinirjitya prayayAvuttarAmukhaH || 9||

vatsabhUmiM cha kaunteyo vijigye balavAnbalAt || 9||

bhargANAmadhipaM chaiva niShAdAdhipatiM tathA |
vijigye bhUmipAlA.nshcha maNimatpramukhAnbahUn || 10||

tato dakShiNamallA.nshcha bhogavantaM cha pANDavaH |
tarasaivAjayadbhImo nAtitIvreNa karmaNA || 11||

sharmakAnvarmakA.nshchaiva sAntvenaivAjayatprabhuH |
vaidehakaM cha rAjAnaM janakaM jagatIpatim || 12||

vijigye puruShavyAghro nAtitIvreNa karmaNA || 12||

vaidehasthastu kaunteya indraparvatamantikAt |
kirAtAnAmadhipatInvyajayatsapta pANDavaH || 13||

tataH suhmAnprAchyasuhmAnsamakShA.nshchaiva vIryavAn |
vijitya yudhi kaunteyo mAgadhAnupayAdbalI || 14||

daNDaM cha daNDadhAraM cha vijitya pRRithivIpatIn |
taireva sahitaH sarvairgirivrajamupAdravat || 15||

jArAsandhiM sAntvayitvA kare cha viniveshya ha |
taireva sahito rAjankarNamabhyadravadbalI || 16||

sa kampayanniva mahIM balena chatura~NgiNA |
yuyudhe pANDavashreShThaH karNenAmitraghAtinA || 17||

sa karNaM yudhi nirjitya vashe kRRitvA cha bhArata |
tato vijigye balavAnrAj~naH parvatavAsinaH || 18||

atha modAgiriM chaiva rAjAnaM balavattaram |
pANDavo bAhuvIryeNa nijaghAna mahAmRRidhe || 19||

tataH pauNDrAdhipaM vIraM vAsudevaM mahAbalam |
kaushikIkachChanilayaM rAjAnaM cha mahaujasam || 20||

ubhau balavRRitau vIrAvubhau tIvraparAkramau |
nirjityAjau mahArAja va~NgarAjamupAdravat || 21||

samudrasenaM nirjitya chandrasenaM cha pArthivam |
tAmraliptaM cha rAjAnaM kAchaM va~NgAdhipaM tathA || 22||

suhmAnAmadhipaM chaiva ye cha sAgaravAsinaH |
sarvAnmlechChagaNA.nshchaiva vijigye bharatarShabhaH || 23||

evaM bahuvidhAndeshAnvijitya pavanAtmajaH |
vasu tebhya upAdAya lauhityamagamadbalI || 24||

sa sarvAnmlechChanRRipatInsAgaradvIpavAsinaH |
karamAhArayAmAsa ratnAni vividhAni cha || 25||

chandanAguruvastrANi maNimuktamanuttamam |
kA~nchanaM rajataM vajraM vidrumaM cha mahAdhanam || 26||

sa koTishatasa~Nkhyena dhanena mahatA tadA |
abhyavarShadameyAtmA dhanavarSheNa pANDavam || 27||

indraprasthamathAgamya bhImo bhImaparAkramaH |
nivedayAmAsa tadA dharmarAjAya taddhanam || 28||

\hrule

\medskip
                  28
\medskip

vaishampAyana uvAcha||

tathaiva sahadevo.api dharmarAjena pUjitaH |
mahatyA senayA sArdhaM prayayau dakShiNAM disham || 1||

sa shUrasenAnkArtsnyena pUrvamevAjayatprabhuH |
matsyarAjaM cha kauravyo vashe chakre balAdbalI || 2||

adhirAjAdhipaM chaiva dantavakraM mahAhave |
jigAya karadaM chaiva svarAjye saMnyaveshayat || 3||

sukumAraM vashe chakre sumitraM cha narAdhipam |
tathaivAparamatsyA.nshcha vyajayatsa paTachcharAn || 4||

niShAdabhUmiM goshRRi~NgaM parvatapravaraM tathA |
tarasA vyajayaddhImA~nshreNimantaM cha pArthivam || 5||

navarAShTraM vinirjitya kuntibhojamupAdravat |
prItipUrvaM cha tasyAsau pratijagrAha shAsanam || 6||

tatashcharmaNvatIkUle jambhakasyAtmajaM nRRipam |
dadarsha vAsudevena sheShitaM pUrvavairiNA || 7||

chakre tatra sa sa~NgrAmaM saha bhojena bhArata |
sa tamAjau vinirjitya dakShiNAbhimukho yayau || 8||

karA.nstebhya upAdAya ratnAni vividhAni cha |
tatastaireva sahito narmadAmabhito yayau || 9||

vindAnuvindAvAvantyau sainyena mahatA vRRitau |
jigAya samare vIrAvAshvineyaH pratApavAn || 10||

tato ratnAnyupAdAya purIM mAhiShmatIM yayau |
tatra nIlena rAj~nA sa chakre yuddhaM nararShabhaH || 11||

pANDavaH paravIraghnaH sahadevaH pratApavAn |
tato.asya sumahadyuddhamAsIdbhIrubhaya~Nkaram || 12||

sainyakShayakaraM chaiva prANAnAM sa.nshayAya cha |
chakre tasya hi sAhAyyaM bhagavAnhavyavAhanaH || 13||

tato hayA rathA nAgAH puruShAH kavachAni cha |
pradIptAni vyadRRishyanta sahadevabale tadA || 14||

tataH susambhrAntamanA babhUva kurunandanaH |
nottaraM prativaktuM cha shakto.abhUjjanamejaya || 15||

janamejaya uvAcha||

kimarthaM bhagavAnagniH pratyamitro.abhavadyudhi |
sahadevasya yaj~nArthaM ghaTamAnasya vai dvija || 16||

vaishampAyana uvAcha||

tatra mAhiShmatIvAsI bhagavAnhavyavAhanaH |
shrUyate nigRRihIto vai purastAtpAradArikaH || 17||

nIlasya rAj~naH pUrveShAmupanItashcha so.abhavat |
tadA brAhmaNarUpeNa charamANo yadRRichChayA || 18||

taM tu rAjA yathAshAstramanvashAddhArmikastadA |
prajajvAla tataH kopAdbhagavAnhavyavAhanaH || 19||

taM dRRiShTvA vismito rAjA jagAma shirasA kavim |
chakre prasAdaM cha tadA tasya rAj~no vibhAvasuH || 20||

vareNa ChandayAmAsa taM nRRipaM sviShTakRRittamaH |
abhayaM cha sa jagrAha svasainye vai mahIpatiH || 21||

tataH prabhRRiti ye kechidaj~nAnAttAM purIM nRRipAH |
jigIShanti balAdrAja.nste dahyantIha vahninA || 22||

tasyAM puryAM tadA chaiva mAhiShmatyAM kurUdvaha |
babhUvuranabhigrAhyA yoShitashChandataH kila || 23||

evamagnirvaraM prAdAtstrINAmaprativAraNe |
svairiNyastatra nAryo hi yatheShTaM pracharantyuta || 24||

varjayanti cha rAjAnastadrAShTraM puruShottama |
bhayAdagnermahArAja tadA prabhRRiti sarvadA || 25||

sahadevastu dharmAtmA sainyaM dRRiShTvA bhayArditam |
parItamagninA rAjannAkampata yathA giriH || 26||

upaspRRishya shuchirbhUtvA so.abravItpAvakaM tataH |
tvadartho.ayaM samArambhaH kRRiShNavartmannamo.astu te || 27||

mukhaM tvamasi devAnAM yaj~nastvamasi pAvaka |
pAvanAtpAvakashchAsi vahanAddhavyavAhanaH || 28||

vedAstvadarthaM jAtAshcha jAtavedAstato hyasi |
yaj~navighnamimaM kartuM nArhastvaM havyavAhana || 29||

evamuktvA tu mAdreyaH kushairAstIrya medinIm |
vidhivatpuruShavyAghraH pAvakaM pratyupAvishat || 30||

pramukhe sarvasainyasya bhItodvignasya bhArata |
na chainamatyagAdvahnirvelAmiva mahodadhiH || 31||

tamabhyetya shanairvahniruvAcha kurunandanam |
sahadevaM nRRiNAM devaM sAntvapUrvamidaM vachaH || 32||

uttiShThottiShTha kauravya jij~nAseyaM kRRitA mayA |
vedmi sarvamabhiprAyaM tava dharmasutasya cha || 33||

mayA tu rakShitavyeyaM purI bharatasattama |
yAvadrAj~no.asya nIlasya kulava.nshadharA iti || 34||

IpsitaM tu kariShyAmi manasastava pANDava || 34||

tata utthAya hRRiShTAtmA prA~njaliH shirasAnataH |
pUjayAmAsa mAdreyaH pAvakaM puruSharShabhaH || 35||

pAvake vinivRRitte tu nIlo rAjAbhyayAttadA |
satkAreNa naravyAghraM sahadevaM yudhAM patim || 36||

pratigRRihya cha tAM pUjAM kare cha viniveshya tam |
mAdrIsutastataH prAyAdvijayI dakShiNAM disham || 37||

traipuraM sa vashe kRRitvA rAjAnamamitaujasam |
nijagrAha mahAbAhustarasA potaneshvaram || 38||

AhRRitiM kaushikAchAryaM yatnena mahatA tataH |
vashe chakre mahAbAhuH surAShTrAdhipatiM tathA || 39||

surAShTraviShayasthashcha preShayAmAsa rukmiNe |
rAj~ne bhojakaTasthAya mahAmAtrAya dhImate || 40||

bhIShmakAya sa dharmAtmA sAkShAdindrasakhAya vai |
sa chAsya sasuto rAjanpratijagrAha shAsanam || 41||

prItipUrvaM mahAbAhurvAsudevamavekShya cha |
tataH sa ratnAnyAdAya punaH prAyAdyudhAM patiH || 42||

tataH shUrpArakaM chaiva gaNaM chopakRRitAhvayam |
vashe chakre mahAtejA daNDakA.nshcha mahAbalaH || 43||

sAgaradvIpavAsA.nshcha nRRipatInmlechChayonijAn |
niShAdAnpuruShAdA.nshcha karNaprAvaraNAnapi || 44||

ye cha kAlamukhA nAma narA rAkShasayonayaH |
kRRitsnaM kollagiriM chaiva murachIpattanaM tathA || 45||

dvIpaM tAmrAhvayaM chaiva parvataM rAmakaM tathA |
timi~NgilaM cha nRRipatiM vashe chakre mahAmatiH || 46||

ekapAdA.nshcha puruShAnkevalAnvanavAsinaH |
nagarIM sa~njayantIM cha pichChaNDaM karahATakam || 47||

dUtaireva vashe chakre karaM chainAnadApayat || 47||

pANDyA.nshcha draviDA.nshchaiva sahitA.nshchoDrakeralaiH |
andhrA.nstalavanA.nshchaiva kali~NgAnoShTrakarNikAn || 48||

antAkhIM chaiva romAM cha yavanAnAM puraM tathA |
dUtaireva vashe chakre karaM chainAnadApayat || 49||

bharukachChaM gato dhImAndUtAnmAdravatIsutaH |
preShayAmAsa rAjendra paulastyAya mahAtmane || 50||

vibhIShaNAya dharmAtmA prItipUrvamari.ndamaH || 50||

sa chAsya pratijagrAha shAsanaM prItipUrvakam |
tachcha kAlakRRitaM dhImAnanvamanyata sa prabhuH || 51||

tataH sampreShayAmAsa ratnAni vividhAni cha |
chandanAgurumukhyAni divyAnyAbharaNAni cha || 52||

vAsA.nsi cha mahArhANi maNI.nshchaiva mahAdhanAn |
nyavartata tato dhImAnsahadevaH pratApavAn || 53||

evaM nirjitya tarasA sAntvena vijayena cha |
karadAnpArthivAnkRRitvA pratyAgachChadari.ndamaH || 54||

dharmarAjAya tatsarvaM nivedya bharatarShabha |
kRRitakarmA sukhaM rAjannuvAsa janamejaya || 55||

\hrule

\medskip
                  29
\medskip

vaishampAyana uvAcha||

nakulasya tu vakShyAmi karmANi vijayaM tathA |
vAsudevajitAmAshAM yathAsau vyajayatprabhuH || 1||

niryAya khANDavaprasthAtpratIchImabhito disham |
uddishya matimAnprAyAnmahatyA senayA saha || 2||

siMhanAdena mahatA yodhAnAM garjitena cha |
rathanemininAdaishcha kampayanvasudhAmimAm || 3||

tato bahudhanaM ramyaM gavAshvadhanadhAnyavat |
kArttikeyasya dayitaM rohItakamupAdravat || 4||

tatra yuddhaM mahadvRRittaM shUrairmattamayUrakaiH |
marubhUmiM cha kArtsnyena tathaiva bahudhAnyakam || 5||

shairIShakaM mahechChaM cha vashe chakre mahAdyutiH |
shibI.nstrigartAnambaShThAnmAlavAnpa~nchakarpaTAn || 6||

tathA madhyamikAyA.nshcha vATadhAnAndvijAnatha |
punashcha parivRRityAtha puShkarAraNyavAsinaH || 7||

gaNAnutsavasa~NketAnvyajayatpuruSharShabhaH |
sindhukUlAshritA ye cha grAmaNeyA mahAbalAH || 8||

shUdrAbhIragaNAshchaiva ye chAshritya sarasvatIm |
vartayanti cha ye matsyairye cha parvatavAsinaH || 9||

kRRitsnaM pa~nchanadaM chaiva tathaivAparaparyaTam |
uttarajyotikaM chaiva tathA vRRindATakaM puram || 10||

dvArapAlaM cha tarasA vashe chakre mahAdyutiH || 10||

ramaThAnhArahUNA.nshcha pratIchyAshchaiva ye nRRipAH |
tAnsarvAnsa vashe chakre shAsanAdeva pANDavaH || 11||

tatrasthaH preShayAmAsa vAsudevAya chAbhibhuH |
sa chAsya dashabhI rAjyaiH pratijagrAha shAsanam || 12||

tataH shAkalamabhyetya madrANAM puTabhedanam |
mAtulaM prItipUrveNa shalyaM chakre vashe balI || 13||

sa tasminsatkRRito rAj~nA satkArArho vishAM pate |
ratnAni bhUrINyAdAya sampratasthe yudhAM patiH || 14||

tataH sAgarakukShisthAnmlechChAnparamadAruNAn |
pahlavAnbarbarA.nshchaiva tAnsarvAnanayadvasham || 15||

tato ratnAnyupAdAya vashe kRRitvA cha pArthivAn |
nyavartata narashreShTho nakulashchitramArgavit || 16||

karabhANAM sahasrANi koshaM tasya mahAtmanaH |
Uhurdasha mahArAja kRRichChrAdiva mahAdhanam || 17||

indraprasthagataM vIramabhyetya sa yudhiShThiram |
tato mAdrIsutaH shrImAndhanaM tasmai nyavedayat || 18||

evaM pratIchIM nakulo dishaM varuNapAlitAm |
vijigye vAsudevena nirjitAM bharatarShabhaH || 19||

\hrule

\medskip
              rAjasUyaparva
                  30
\medskip

vaishampAyana uvAcha||

rakShaNAddharmarAjasya satyasya paripAlanAt |
shatrUNAM kShapaNAchchaiva svakarmaniratAH prajAH || 1||

balInAM samyagAdAnAddharmatashchAnushAsanAt |
nikAmavarShI parjanyaH sphIto janapado.abhavat || 2||

sarvArambhAH supravRRittA gorakShaM karShaNaM vaNik |
visheShAtsarvamevaitatsa~njaj~ne rAjakarmaNaH || 3||

dasyubhyo va~nchakebhyo vA rAjanprati parasparam |
rAjavallabhatashchaiva nAshrUyanta mRRiShA giraH || 4||

avarShaM chAtivarShaM cha vyAdhipAvakamUrChanam |
sarvametattadA nAsIddharmanitye yudhiShThire || 5||

priyaM kartumupasthAtuM balikarma svabhAvajam |
abhihartuM nRRipA jagmurnAnyaiH kAryaiH pRRithakpRRithak || 6||

dharmyairdhanAgamaistasya vavRRidhe nichayo mahAn |
kartuM yasya na shakyeta kShayo varShashatairapi || 7||

svakoshasya parImANaM koShThasya cha mahIpatiH |
vij~nAya rAjA kaunteyo yaj~nAyaiva mano dadhe || 8||

suhRRidashchaiva taM sarve pRRithakcha saha chAbruvan |
yaj~nakAlastava vibho kriyatAmatra sAmpratam || 9||

athaivaM bruvatAmeva teShAmabhyAyayau hariH |
RRiShiH purANo vedAtmA dRRishyashchApi vijAnatAm || 10||

jagatastasthuShAM shreShThaH prabhavashchApyayashcha ha |
bhUtabhavyabhavannAthaH keshavaH keshisUdanaH || 11||

prAkAraH sarvavRRiShNInAmApatsvabhayado.arihA |
balAdhikAre nikShipya saMhatyAnakadundubhim || 12||

uchchAvachamupAdAya dharmarAjAya mAdhavaH |
dhanaughaM puruShavyAghro balena mahatA vRRitaH || 13||

taM dhanaughamaparyantaM ratnasAgaramakShayam |
nAdayanrathaghoSheNa pravivesha purottamam || 14||

asUryamiva sUryeNa nivAtamiva vAyunA |
kRRiShNena samupetena jahRRiShe bhArataM puram || 15||

taM mudAbhisamAgamya satkRRitya cha yathAvidhi |
sampRRiShTvA kushalaM chaiva sukhAsInaM yudhiShThiraH || 16||

dhaumyadvaipAyanamukhairRRitvigbhiH puruSharShabhaH |
bhImArjunayamaishchApi sahitaH kRRiShNamabravIt || 17||

tvatkRRite pRRithivI sarvA madvashe kRRiShNa vartate |
dhanaM cha bahu vArShNeya tvatprasAdAdupArjitam || 18||

so.ahamichChAmi tatsarvaM vidhivaddevakIsuta |
upayoktuM dvijAgryeShu havyavAhe cha mAdhava || 19||

tadahaM yaShTumichChAmi dAshArha sahitastvayA |
anujaishcha mahAbAho tanmAnuj~nAtumarhasi || 20||

sa dIkShApaya govinda tvamAtmAnaM mahAbhuja |
tvayIShTavati dAshArha vipApmA bhavitA hyaham || 21||

mAM vApyabhyanujAnIhi sahaibhiranujairvibho |
anuj~nAtastvayA kRRiShNa prApnuyAM kratumuttamam || 22||

taM kRRiShNaH pratyuvAchedaM bahUktvA guNavistaram |
tvameva rAjashArdUla samrADarho mahAkratum || 23||

samprApnuhi tvayA prApte kRRitakRRityAstato vayam || 23||

yajasvAbhIpsitaM yaj~naM mayi shreyasyavasthite |
niyu~NkShva chApi mAM kRRitye sarvaM kartAsmi te vachaH || 24||

yudhiShThira uvAcha||

saphalaH kRRiShNa sa~NkalpaH siddhishcha niyatA mama |
yasya me tvaM hRRiShIkesha yathepsitamupasthitaH || 25||

vaishampAyana uvAcha||

anuj~nAtastu kRRiShNena pANDavo bhrAtRRibhiH saha |
IhituM rAjasUyAya sAdhanAnyupachakrame || 26||

tata Aj~nApayAmAsa pANDavo.arinibarhaNaH |
sahadevaM yudhAM shreShThaM mantriNashchaiva sarvashaH || 27||

asminkratau yathoktAni yaj~nA~NgAni dvijAtibhiH |
tathopakaraNaM sarvaM ma~NgalAni cha sarvashaH || 28||

adhiyaj~nA.nshcha sambhArAndhaumyoktAnkShiprameva hi |
samAnayantu puruShA yathAyogaM yathAkramam || 29||

indraseno vishokashcha pUrushchArjunasArathiH |
annAdyAharaNe yuktAH santu matpriyakAmyayA || 30||

sarvakAmAshcha kAryantAM rasagandhasamanvitAH |
manoharAH prItikarA dvijAnAM kurusattama || 31||

tadvAkyasamakAlaM tu kRRitaM sarvamavedayat |
sahadevo yudhAM shreShTho dharmarAje mahAtmani || 32||

tato dvaipAyano rAjannRRitvijaH samupAnayat |
vedAniva mahAbhAgAnsAkShAnmUrtimato dvijAn || 33||

svayaM brahmatvamakarottasya satyavatIsutaH |
dhana~njayAnAmRRiShabhaH susAmA sAmago.abhavat || 34||

yAj~navalkyo babhUvAtha brahmiShTho.adhvaryusattamaH |
pailo hotA vasoH putro dhaumyena sahito.abhavat || 35||

eteShAM shiShyavargAshcha putrAshcha bharatarShabha |
babhUvurhotragAH sarve vedavedA~NgapAragAH || 36||

te vAchayitvA puNyAhamIhayitvA cha taM vidhim |
shAstroktaM yojayAmAsustaddevayajanaM mahat || 37||

tatra chakruranuj~nAtAH sharaNAnyuta shilpinaH |
ratnavanti vishAlAni veshmAnIva divaukasAm || 38||

tata Aj~nApayAmAsa sa rAjA rAjasattamaH |
sahadevaM tadA sadyo mantriNaM kurusattamaH || 39||

AmantraNArthaM dUtA.nstvaM preShayasvAshugAndrutam |
upashrutya vacho rAj~naH sa dUtAnprAhiNottadA || 40||

AmantrayadhvaM rAShTreShu brAhmaNAnbhUmipAnapi |
vishashcha mAnyA~nshUdrA.nshcha sarvAnAnayateti cha || 41||

te sarvAnpRRithivIpAlAnpANDaveyasya shAsanAt |
AmantrayAM babhUvushcha preShayAmAsa chAparAn || 42||

tataste tu yathAkAlaM kuntIputraM yudhiShThiram |
dIkShayAM chakrire viprA rAjasUyAya bhArata || 43||

dIkShitaH sa tu dharmAtmA dharmarAjo yudhiShThiraH |
jagAma yaj~nAyatanaM vRRito vipraiH sahasrashaH || 44||

bhrAtRRibhirj~nAtibhishchaiva suhRRidbhiH sachivaistathA |
kShatriyaishcha manuShyendra nAnAdeshasamAgataiH || 45||

amAtyaishcha nRRipashreShTho dharmo vigrahavAniva || 45||

AjagmurbrAhmaNAstatra viShayebhyastatastataH |
sarvavidyAsu niShNAtA vedavedA~NgapAragAH || 46||

teShAmAvasathA.nshchakrurdharmarAjasya shAsanAt |
bahvannA~nshayanairyuktAnsagaNAnAM pRRithakpRRithak || 47||

sarvartuguNasampannA~nshilpino.atha sahasrashaH || 47||

teShu te nyavasanrAjanbrAhmaNA bhRRishasatkRRitAH |
kathayantaH kathA bahvIH pashyanto naTanartakAn || 48||

bhu~njatAM chaiva viprANAM vadatAM cha mahAsvanaH |
anishaM shrUyate smAtra muditAnAM mahAtmanAm || 49||

dIyatAM dIyatAmeShAM bhujyatAM bhujyatAmiti |
evamprakArAH sa~njalpAH shrUyante smAtra nityashaH || 50||

gavAM shatasahasrANi shayanAnAM cha bhArata |
rukmasya yoShitAM chaiva dharmarAjaH pRRithagdadau || 51||

prAvartataivaM yaj~naH sa pANDavasya mahAtmanaH |
pRRithivyAmekavIrasya shakrasyeva triviShTape || 52||

tato yudhiShThiro rAjA preShayAmAsa pANDavam |
nakulaM hAstinapuraM bhIShmAya bharatarShabha || 53||

droNAya dhRRitarAShTrAya vidurAya kRRipAya cha |
bhrAtR^INAM chaiva sarveShAM ye.anuraktA yudhiShThire || 54||

\hrule

\medskip
                  31
\medskip

vaishampAyana uvAcha||

sa gatvA hAstinapuraM nakulaH samiti~njayaH |
bhIShmamAmantrayAmAsa dhRRitarAShTraM cha pANDavaH || 1||

prayayuH prItamanaso yaj~naM brahmapuraHsarAH |
sa.nshrutya dharmarAjasya yaj~naM yaj~navidastadA || 2||

anye cha shatashastuShTairmanobhirmanujarShabha |
draShTukAmAH sabhAM chaiva dharmarAjaM cha pANDavam || 3||

digbhyaH sarve samApetuH pArthivAstatra bhArata |
samupAdAya ratnAni vividhAni mahAnti cha || 4||

dhRRitarAShTrashcha bhIShmashcha vidurashcha mahAmatiH |
duryodhanapurogAshcha bhrAtaraH sarva eva te || 5||

satkRRityAmantritAH sarve AchAryapramukhA nRRipAH |
gAndhArarAjaH subalaH shakunishcha mahAbalaH || 6||

achalo vRRiShakashchaiva karNashcha rathinAM varaH |
RRitaH shalyo madrarAjo bAhlikashcha mahArathaH || 7||

somadatto.atha kauravyo bhUrirbhUrishravAH shalaH |
ashvatthAmA kRRipo droNaH saindhavashcha jayadrathaH || 8||

yaj~nasenaH saputrashcha shAlvashcha vasudhAdhipaH |
prAgjyotiShashcha nRRipatirbhagadatto mahAyashAH || 9||

saha sarvaistathA mlechChaiH sAgarAnUpavAsibhiH |
pArvatIyAshcha rAjAno rAjA chaiva bRRihadbalaH || 10||

pauNDrako vAsudevashcha va~NgaH kAli~NgakastathA |
AkarShaH kuntalashchaiva vAnavAsyAndhrakAstathA || 11||

draviDAH siMhalAshchaiva rAjA kAshmIrakastathA |
kuntibhojo mahAtejAH suhmashcha sumahAbalaH || 12||

bAhlikAshchApare shUrA rAjAnaH sarva eva te |
virATaH saha putraishcha mAchellashcha mahArathaH || 13||

rAjAno rAjaputrAshcha nAnAjanapadeshvarAH || 13||

shishupAlo mahAvIryaH saha putreNa bhArata |
AgachChatpANDaveyasya yaj~naM sa~NgrAmadurmadaH || 14||

rAmashchaivAniruddhashcha babhrushcha sahasAraNaH |
gadapradyumnasAmbAshcha chArudeShNashcha vIryavAn || 15||

ulmuko nishaThashchaiva vIraH prAdyumnireva cha |
vRRiShNayo nikhilenAnye samAjagmurmahArathAH || 16||

ete chAnye cha bahavo rAjAno madhyadeshajAH |
AjagmuH pANDuputrasya rAjasUyaM mahAkratum || 17||

dadusteShAmAvasathAndharmarAjasya shAsanAt |
bahukakShyAnvitAnrAjandIrghikAvRRikShashobhitAn || 18||

tathA dharmAtmajasteShAM chakre pUjAmanuttamAm |
satkRRitAshcha yathoddiShTA~njagmurAvasathAnnRRipAH || 19||

kailAsashikharaprakhyAnmanoj~nAndravyabhUShitAn |
sarvataH sa.nvRRitAnuchchaiH prAkAraiH sukRRitaiH sitaiH || 20||

suvarNajAlasa.nvItAnmaNikuTTimashobhitAn |
sukhArohaNasopAnAnmahAsanaparichChadAn || 21||

sragdAmasamavachChannAnuttamAgurugandhinaH |
ha.nsA.nshuvarNasadRRishAnAyojanasudarshanAn || 22||

asambAdhAnsamadvArAnyutAnuchchAvachairguNaiH |
bahudhAtupinaddhA~NgAnhimavachChikharAniva || 23||

vishrAntAste tato.apashyanbhUmipA bhUridakShiNam |
vRRitaM sadasyairbahubhirdharmarAjaM yudhiShThiram || 24||

tatsadaH pArthivaiH kIrNaM brAhmaNaishcha mahAtmabhiH |
bhrAjate sma tadA rAjannAkapRRiShThamivAmaraiH || 25||

\hrule

\medskip
                  32
\medskip

vaishampAyana uvAcha||

pitAmahaM guruM chaiva pratyudgamya yudhiShThiraH |
abhivAdya tato rAjannidaM vachanamabravIt || 1||

bhIShmaM droNaM kRRipaM drauNiM duryodhanavivi.nshatI || 1||

asminyaj~ne bhavanto mAmanugRRihNantu sarvashaH |
idaM vaH svamahaM chaiva yadihAsti dhanaM mama || 2||

prINayantu bhavanto mAM yatheShTamaniyantritAH || 2||

evamuktvA sa tAnsarvAndIkShitaH pANDavAgrajaH |
yuyoja ha yathAyogamadhikAreShvanantaram || 3||

bhakShyabhojyAdhikAreShu duHshAsanamayojayat |
parigrahe brAhmaNAnAmashvatthAmAnamuktavAn || 4||

rAj~nAM tu pratipUjArthaM sa~njayaM saMnyayojayat |
kRRitAkRRitaparij~nAne bhIShmadroNau mahAmatI || 5||

hiraNyasya suvarNasya ratnAnAM chAnvavekShaNe |
dakShiNAnAM cha vai dAne kRRipaM rAjA nyayojayat || 6||

tathAnyAnpuruShavyAghrA.nstasmi.nstasminnyayojayat || 6||

bAhliko dhRRitarAShTrashcha somadatto jayadrathaH |
nakulena samAnItAH svAmivattatra remire || 7||

kShattA vyayakarastvAsIdviduraH sarvadharmavit |
duryodhanastvarhaNAni pratijagrAha sarvashaH || 8||

sarvalokaH samAvRRittaH piprIShuH phalamuttamam |
draShTukAmaH sabhAM chaiva dharmarAjaM cha pANDavam || 9||

na kashchidAharattatra sahasrAvaramarhaNam |
ratnaishcha bahubhistatra dharmarAjamavardhayan || 10||

kathaM nu mama kauravyo ratnadAnaiH samApnuyAt |
yaj~namityeva rAjAnaH spardhamAnA dadurdhanam || 11||

bhavanaiH savimAnAgraiH sodarkairbalasa.nvRRitaiH |
lokarAjavimAnaishcha brAhmaNAvasathaiH saha || 12||

kRRitairAvasathairdivyairvimAnapratimaistathA |
vichitrai ratnavadbhishcha RRiddhyA paramayA yutaiH || 13||

rAjabhishcha samAvRRittairatIvashrIsamRRiddhibhiH |
ashobhata sado rAjankaunteyasya mahAtmanaH || 14||

RRiddhyA cha varuNaM devaM spardhamAno yudhiShThiraH |
ShaDagninAtha yaj~nena so.ayajaddakShiNAvatA || 15||

sarvA~njanAnsarvakAmaiH samRRiddhaiH samatarpayat || 15||

annavAnbahubhakShyashcha bhuktavajjanasa.nvRRitaH |
ratnopahArakarmaNyo babhUva sa samAgamaH || 16||

iDAjyahomAhutibhirmantrashikShAsamanvitaiH |
tasminhi tatRRipurdevAstate yaj~ne maharShibhiH || 17||

yathA devAstathA viprA dakShiNAnnamahAdhanaiH |
tatRRipuH sarvavarNAshcha tasminyaj~ne mudAnvitAH || 18||

\hrule

\medskip
              arghAbhiharaNaparva
                  33
\medskip

vaishampAyana uvAcha||

tato.abhiShechanIye.ahni brAhmaNA rAjabhiH saha |
antarvedIM pravivishuH satkArArthaM maharShayaH || 1||

nAradapramukhAstasyAmantarvedyAM mahAtmanaH |
samAsInAH shushubhire saha rAjarShibhistadA || 2||

sametA brahmabhavane devA devarShayo yathA |
karmAntaramupAsanto jajalpuramitaujasaH || 3||

idamevaM na chApyevamevametanna chAnyathA |
ityUchurbahavastatra vitaNDAnAH parasparam || 4||

kRRishAnarthA.nstathA kechidakRRishA.nstatra kurvate |
akRRishA.nshcha kRRishA.nshchakrurhetubhiH shAstranishchitaiH || 5||

tatra medhAvinaH kechidarthamanyaiH prapUritam |
vichikShipuryathA shyenA nabhogatamivAmiSham || 6||

kechiddharmArthasa.nyuktAH kathAstatra mahAvratAH |
remire kathayantashcha sarvavedavidAM varAH || 7||

sA vedirvedasampannairdevadvijamaharShibhiH |
AbabhAse samAkIrNA nakShatrairdyaurivAmalA || 8||

na tasyAM saMnidhau shUdraH kashchidAsInna chAvrataH |
antarvedyAM tadA rAjanyudhiShThiraniveshane || 9||

tAM tu lakShmIvato lakShmIM tadA yaj~navidhAnajAm |
tutoSha nAradaH pashyandharmarAjasya dhImataH || 10||

atha chintAM samApede sa munirmanujAdhipa |
nAradastaM tadA pashyansarvakShatrasamAgamam || 11||

sasmAra cha purAvRRittAM kathAM tAM bharatarShabha |
a.nshAvataraNe yAsau brahmaNo bhavane.abhavat || 12||

devAnAM sa~NgamaM taM tu vij~nAya kurunandana |
nAradaH puNDarIkAkShaM sasmAra manasA harim || 13||

sAkShAtsa vibudhArighnaH kShatre nArAyaNo vibhuH |
pratij~nAM pAlayandhImA~njAtaH parapura~njayaH || 14||

sa.ndidesha purA yo.asau vibudhAnbhUtakRRitsvayam |
anyonyamabhinighnantaH punarlokAnavApsyatha || 15||

iti nArAyaNaH shambhurbhagavA~njagataH prabhuH |
Adishya vibudhAnsarvAnajAyata yadukShaye || 16||

kShitAvandhakavRRiShNInAM va.nshe va.nshabhRRitAM varaH |
parayA shushubhe lakShmyA nakShatrANAmivoDurAT || 17||

yasya bAhubalaM sendrAH surAH sarva upAsate |
so.ayaM mAnuShavannAma harirAste.arimardanaH || 18||

aho bata mahadbhUtaM svayambhUryadidaM svayam |
AdAsyati punaH kShatramevaM balasamanvitam || 19||

ityetAM nAradashchintAM chintayAmAsa dharmavit |
hariM nArAyaNaM j~nAtvA yaj~nairIDyaM tamIshvaram || 20||

tasmindharmavidAM shreShTho dharmarAjasya dhImataH |
mahAdhvare mahAbuddhistasthau sa bahumAnataH || 21||

tato bhIShmo.abravIdrAjandharmarAjaM yudhiShThiram |
kriyatAmarhaNaM rAj~nAM yathArhamiti bhArata || 22||

AchAryamRRitvijaM chaiva sa.nyuktaM cha yudhiShThira |
snAtakaM cha priyaM chAhuH ShaDarghyArhAnnRRipaM tathA || 23||

etAnarhAnabhigatAnAhuH sa.nvatsaroShitAn |
ta ime kAlapUgasya mahato.asmAnupAgatAH || 24||

eShAmekaikasho rAjannarghyamAnIyatAmiti |
atha chaiShAM variShThAya samarthAyopanIyatAm || 25||

yudhiShThira uvAcha||

kasmai bhavAnmanyate.arghamekasmai kurunandana |
upanIyamAnaM yuktaM cha tanme brUhi pitAmaha || 26||

vaishampAyana uvAcha||

tato bhIShmaH shAntanavo buddhyA nishchitya bhArata |
vArShNeyaM manyate kRRiShNamarhaNIyatamaM bhuvi || 27||

eSha hyeShAM sametAnAM tejobalaparAkramaiH |
madhye tapannivAbhAti jyotiShAmiva bhAskaraH || 28||

asUryamiva sUryeNa nivAtamiva vAyunA |
bhAsitaM hlAditaM chaiva kRRiShNenedaM sado hi naH || 29||

tasmai bhIShmAbhyanuj~nAtaH sahadevaH pratApavAn |
upajahre.atha vidhivadvArShNeyAyArghyamuttamam || 30||

pratijagrAha tatkRRiShNaH shAstradRRiShTena karmaNA |
shishupAlastu tAM pUjAM vAsudeve na chakShame || 31||

sa upAlabhya bhIShmaM cha dharmarAjaM cha sa.nsadi |
apAkShipadvAsudevaM chedirAjo mahAbalaH || 32||

\hrule

\medskip
                  34
\medskip

shishupAla uvAcha||

nAyamarhati vArShNeyastiShThatsviha mahAtmasu |
mahIpatiShu kauravya rAjavatpArthivArhaNam || 1||

nAyaM yuktaH samAchAraH pANDaveShu mahAtmasu |
yatkAmAtpuNDarIkAkShaM pANDavArchitavAnasi || 2||

bAlA yUyaM na jAnIdhvaM dharmaH sUkShmo hi pANDavAH |
ayaM tatrAbhyatikrAnta Apageyo.alpadarshanaH || 3||

tvAdRRisho dharmayukto hi kurvANaH priyakAmyayA |
bhavatyabhyadhikaM bhIShmo lokeShvavamataH satAm || 4||

kathaM hyarAjA dAshArho madhye sarvamahIkShitAm |
arhaNAmarhati tathA yathA yuShmAbhirarchitaH || 5||

atha vA manyase kRRiShNaM sthaviraM bharatarShabha |
vasudeve sthite vRRiddhe kathamarhati tatsutaH || 6||

atha vA vAsudevo.api priyakAmo.anuvRRittavAn |
drupade tiShThati kathaM mAdhavo.arhati pUjanam || 7||

AchAryaM manyase kRRiShNamatha vA kurupu~Ngava |
droNe tiShThati vArShNeyaM kasmAdarchitavAnasi || 8||

RRitvijaM manyase kRRiShNamatha vA kurunandana |
dvaipAyane sthite vipre kathaM kRRiShNo.architastvayA || 9||

naiva RRitvi~Nna chAchAryo na rAjA madhusUdanaH |
architashcha kurushreShTha kimanyatpriyakAmyayA || 10||

atha vApyarchanIyo.ayaM yuShmAkaM madhusUdanaH |
kiM rAjabhirihAnItairavamAnAya bhArata || 11||

vayaM tu na bhayAdasya kaunteyasya mahAtmanaH |
prayachChAmaH karAnsarve na lobhAnna cha sAntvanAt || 12||

asya dharmapravRRittasya pArthivatvaM chikIrShataH |
karAnasmai prayachChAmaH so.ayamasmAnna manyate || 13||

kimanyadavamAnAddhi yadimaM rAjasa.nsadi |
aprAptalakShaNaM kRRiShNamarghyeNArchitavAnasi || 14||

akasmAddharmaputrasya dharmAtmeti yasho gatam |
ko hi dharmachyute pUjAmevaM yuktAM prayojayet || 15||

yo.ayaM vRRiShNikule jAto rAjAnaM hatavAnpurA || 15||

adya dharmAtmatA chaiva vyapakRRiShTA yudhiShThirAt |
kRRipaNatvaM niviShTaM cha kRRiShNe.arghyasya nivedanAt || 16||

yadi bhItAshcha kaunteyAH kRRipaNAshcha tapasvinaH |
nanu tvayApi boddhavyaM yAM pUjAM mAdhavo.arhati || 17||

atha vA kRRipaNairetAmupanItAM janArdana |
pUjAmanarhaH kasmAttvamabhyanuj~nAtavAnasi || 18||

ayuktAmAtmanaH pUjAM tvaM punarbahu manyase |
haviShaH prApya niShyandaM prAshituM shveva nirjane || 19||

na tvayaM pArthivendrANAmavamAnaH prayujyate |
tvAmeva kuravo vyaktaM pralambhante janArdana || 20||

klIbe dArakriyA yAdRRigandhe vA rUpadarshanam |
arAj~no rAjavatpUjA tathA te madhusUdana || 21||

dRRiShTo yudhiShThiro rAjA dRRiShTo bhIShmashcha yAdRRishaH |
vAsudevo.apyayaM dRRiShTaH sarvametadyathAtatham || 22||

ityuktvA shishupAlastAnutthAya paramAsanAt |
niryayau sadasastasmAtsahito rAjabhistadA || 23||

\hrule

\medskip
                  35
\medskip

vaishampAyana uvAcha||

tato yudhiShThiro rAjA shishupAlamupAdravat |
uvAcha chainaM madhuraM sAntvapUrvamidaM vachaH || 1||

nedaM yuktaM mahIpAla yAdRRishaM vai tvamuktavAn |
adharmashcha paro rAjanpAruShyaM cha nirarthakam || 2||

na hi dharmaM paraM jAtu nAvabudhyeta pArthiva |
bhIShmaH shAntanavastvenaM mAvama.nsthA ato.anyathA || 3||

pashya chemAnmahIpAlA.nstvatto vRRiddhatamAnbahUn |
mRRiShyante chArhaNAM kRRiShNe tadvattvaM kShantumarhasi || 4||

veda tattvena kRRiShNaM hi bhIShmashchedipate bhRRisham |
na hyenaM tvaM tathA vettha yathainaM veda kauravaH || 5||

bhIShma uvAcha||

nAsmA anunayo deyo nAyamarhati sAntvanam |
lokavRRiddhatame kRRiShNe yo.arhaNAM nAnumanyate || 6||

kShatriyaH kShatriyaM jitvA raNe raNakRRitAM varaH |
yo mu~nchati vashe kRRitvA gururbhavati tasya saH || 7||

asyAM cha samitau rAj~nAmekamapyajitaM yudhi |
na pashyAmi mahIpAlaM sAtvatIputratejasA || 8||

na hi kevalamasmAkamayamarchyatamo.achyutaH |
trayANAmapi lokAnAmarchanIyo janArdanaH || 9||

kRRiShNena hi jitA yuddhe bahavaH kShatriyarShabhAH |
jagatsarvaM cha vArShNeye nikhilena pratiShThitam || 10||

tasmAtsatsvapi vRRiddheShu kRRiShNamarchAma netarAn |
evaM vaktuM na chArhastvaM mA bhUtte buddhirIdRRishI || 11||

j~nAnavRRiddhA mayA rAjanbahavaH paryupAsitAH |
teShAM kathayatAM shaurerahaM guNavato guNAn || 12||

samAgatAnAmashrauShaM bahUnbahumatAnsatAm || 12||

karmANyapi cha yAnyasya janmaprabhRRiti dhImataH |
bahushaH kathyamAnAni narairbhUyaH shrutAni me || 13||

na kevalaM vayaM kAmAchchedirAja janArdanam |
na sambandhaM puraskRRitya kRRitArthaM vA katha~nchana || 14||

archAmahe.architaM sadbhirbhuvi bhaumasukhAvaham |
yashaH shauryaM jayaM chAsya vij~nAyArchAM prayujmahe || 15||

na hi kashchidihAsmAbhiH subAlo.apyaparIkShitaH |
guNairvRRiddhAnatikramya harirarchyatamo mataH || 16||

j~nAnavRRiddho dvijAtInAM kShatriyANAM balAdhikaH |
pUjye tAviha govinde hetU dvAvapi sa.nsthitau || 17||

vedavedA~Ngavij~nAnaM balaM chApyamitaM tathA |
nRRiNAM hi loke kasyAsti vishiShTaM keshavAdRRite || 18||

dAnaM dAkShyaM shrutaM shauryaM hrIH kIrtirbuddhiruttamA |
saMnatiH shrIrdhRRitistuShTiH puShTishcha niyatAchyute || 19||

tamimaM sarvasampannamAchAryaM pitaraM gurum |
archyamarchitamarchArhaM sarve saMmantumarhatha || 20||

RRitviggururvivAhyashcha snAtako nRRipatiH priyaH |
sarvametaddhRRiShIkeshe tasmAdabhyarchito.achyutaH || 21||

kRRiShNa eva hi lokAnAmutpattirapi chApyayaH |
kRRiShNasya hi kRRite bhUtamidaM vishvaM samarpitam || 22||

eSha prakRRitiravyaktA kartA chaiva sanAtanaH |
parashcha sarvabhUtebhyastasmAdvRRiddhatamo.achyutaH || 23||

buddhirmano mahAnvAyustejo.ambhaH khaM mahI cha yA |
chaturvidhaM cha yadbhUtaM sarvaM kRRiShNe pratiShThitam || 24||

AdityashchandramAshchaiva nakShatrANi grahAshcha ye |
dishashchopadishashchaiva sarvaM kRRiShNe pratiShThitam || 25||

ayaM tu puruSho bAlaH shishupAlo na budhyate |
sarvatra sarvadA kRRiShNaM tasmAdevaM prabhAShate || 26||

yo hi dharmaM vichinuyAdutkRRiShTaM matimAnnaraH |
sa vai pashyedyathAdharmaM na tathA chedirADayam || 27||

savRRiddhabAleShvatha vA pArthiveShu mahAtmasu |
ko nArhaM manyate kRRiShNaM ko vApyenaM na pUjayet || 28||

athemAM duShkRRitAM pUjAM shishupAlo vyavasyati |
duShkRRitAyAM yathAnyAyaM tathAyaM kartumarhati || 29||

\hrule

\medskip
                  36
\medskip

vaishampAyana uvAcha||

evamuktvA tato bhIShmo virarAma mahAyashAH |
vyAjahArottaraM tatra sahadevo.arthavadvachaH || 1||

keshavaM keshihantAramaprameyaparAkramam |
pUjyamAnaM mayA yo vaH kRRiShNaM na sahate nRRipAH || 2||

sarveShAM balinAM mUrdhni mayedaM nihitaM padam |
evamukte mayA samyaguttaraM prabravItu saH || 3||

matimantastu ye kechidAchAryaM pitaraM gurum |
archyamarchitamarchArhamanujAnantu te nRRipAH || 4||

tato na vyAjahAraiShAM kashchidbuddhimatAM satAm |
mAninAM balinAM rAj~nAM madhye sa.ndarshite pade || 5||

tato.apatatpuShpavRRiShTiH sahadevasya mUrdhani |
adRRishyarUpA vAchashchApyabruvansAdhu sAdhviti || 6||

AvidhyadajinaM kRRiShNaM bhaviShyadbhUtajalpakaH |
sarvasa.nshayanirmoktA nAradaH sarvalokavit || 7||

tatrAhUtAgatAH sarve sunIthapramukhA gaNAH |
samprAdRRishyanta sa~NkruddhA vivarNavadanAstathA || 8||

yudhiShThirAbhiShekaM cha vAsudevasya chArhaNam |
abruva.nstatra rAjAno nirvedAdAtmanishchayAt || 9||

suhRRidbhirvAryamANAnAM teShAM hi vapurAbabhau |
AmiShAdapakRRiShTAnAM siMhAnAmiva garjatAm || 10||

taM balaughamaparyantaM rAjasAgaramakShayam |
kurvANaM samayaM kRRiShNo yuddhAya bubudhe tadA || 11||

pUjayitvA tu pUjArhaM brahmakShatraM visheShataH |
sahadevo nRRiNAM devaH samApayata karma tat || 12||

tasminnabhyarchite kRRiShNe sunIthaH shatrukarShaNaH |
atitAmrekShaNaH kopAduvAcha manujAdhipAn || 13||

sthitaH senApatirvo.ahaM manyadhvaM kiM nu sAmpratam |
yudhi tiShThAma saMnahya sametAnvRRiShNipANDavAn || 14||

iti sarvAnsamutsAhya rAj~nastA.nshchedipu~NgavaH |
yaj~nopaghAtAya tataH so.amantrayata rAjabhiH || 15||

\hrule

\medskip
              shishupAlavadhaparva
                  37
\medskip

vaishampAyana uvAcha||

tataH sAgarasa~NkAshaM dRRiShTvA nRRipatisAgaram |
roShAtprachalitaM sarvamidamAha yudhiShThiraH || 1||

bhIShmaM matimatAM shreShThaM vRRiddhaM kurupitAmaham |
bRRihaspatiM bRRihattejAH puruhUta ivArihA || 2||

asau roShAtprachalito mahAnnRRipatisAgaraH |
atra yatpratipattavyaM tanme brUhi pitAmaha || 3||

yaj~nasya cha na vighnaH syAtprajAnAM cha shivaM bhavet |
yathA sarvatra tatsarvaM brUhi me.adya pitAmaha || 4||

ityuktavati dharmaj~ne dharmarAje yudhiShThire |
uvAchedaM vacho bhIShmastataH kurupitAmahaH || 5||

mA bhaistvaM kurushArdUla shvA siMhaM hantumarhati |
shivaH panthAH sunIto.atra mayA pUrvataraM vRRitaH || 6||

prasupte hi yathA siMhe shvAnastatra samAgatAH |
bhaSheyuH sahitAH sarve tatheme vasudhAdhipAH || 7||

vRRiShNisiMhasya suptasya tatheme pramukhe sthitAH |
bhaShante tAta sa~NkruddhAH shvAnaH siMhasya saMnidhau || 8||

na hi sambudhyate tAvatsuptaH siMha ivAchyutaH |
tena siMhIkarotyetAnnRRisiMhashchedipu~NgavaH || 9||

pArthivAnpArthivashreShTha shishupAlo.alpachetanaH |
sarvAnsarvAtmanA tAta netukAmo yamakShayam || 10||

nUnametatsamAdAtuM punarichChatyadhokShajaH |
yadasya shishupAlasthaM tejastiShThati bhArata || 11||

viplutA chAsya bhadraM te buddhirbuddhimatAM vara |
chedirAjasya kaunteya sarveShAM cha mahIkShitAm || 12||

AdAtuM hi naravyAghro yaM yamichChatyayaM yadA |
tasya viplavate buddhirevaM chedipateryathA || 13||

chaturvidhAnAM bhUtAnAM triShu lokeShu mAdhavaH |
prabhavashchaiva sarveShAM nidhanaM cha yudhiShThira || 14||

iti tasya vachaH shrutvA tatashchedipatirnRRipaH |
bhIShmaM rUkShAkSharA vAchaH shrAvayAmAsa bhArata || 15||

\hrule

\medskip
                  38
\medskip

shishupAla uvAcha||

vibhIShikAbhirbahvIbhirbhIShayansarvapArthivAn |
na vyapatrapase kasmAdvRRiddhaH sankulapA.nsanaH || 1||

yuktametattRRitIyAyAM prakRRitau vartatA tvayA |
vaktuM dharmAdapetArthaM tvaM hi sarvakurUttamaH || 2||

nAvi nauriva sambaddhA yathAndho vAndhamanviyAt |
tathAbhUtA hi kauravyA bhIShma yeShAM tvamagraNIH || 3||

pUtanAghAtapUrvANi karmANyasya visheShataH |
tvayA kIrtayatAsmAkaM bhUyaH prachyAvitaM manaH || 4||

avaliptasya mUrkhasya keshavaM stotumichChataH |
kathaM bhIShma na te jihvA shatadheyaM vidIryate || 5||

yatra kutsA prayoktavyA bhIShma bAlatarairnaraiH |
tamimaM j~nAnavRRiddhaH sangopaM sa.nstotumichChasi || 6||

yadyanena hatA bAlye shakunishchitramatra kim |
tau vAshvavRRiShabhau bhIShma yau na yuddhavishAradau || 7||

chetanArahitaM kAShThaM yadyanena nipAtitam |
pAdena shakaTaM bhIShma tatra kiM kRRitamadbhutam || 8||

valmIkamAtraH saptAhaM yadyanena dhRRito.achalaH |
tadA govardhano bhIShma na tachchitraM mataM mama || 9||

bhuktametena bahvannaM krIDatA nagamUrdhani |
iti te bhIShma shRRiNvAnAH paraM vismayamAgatAH || 10||

yasya chAnena dharmaj~na bhuktamannaM balIyasaH |
sa chAnena hataH ka.nsa ityetanna mahAdbhutam || 11||

na te shrutamidaM bhIShma nUnaM kathayatAM satAm |
yadvakShye tvAmadharmaj~na vAkyaM kurukulAdhama || 12||

strIShu goShu na shastrANi pAtayedbrAhmaNeShu cha |
yasya chAnnAni bhu~njIta yashcha syAchCharaNAgataH || 13||

iti santo.anushAsanti sajjanA dharmiNaH sadA |
bhIShma loke hi tatsarvaM vitathaM tvayi dRRishyate || 14||

j~nAnavRRiddhaM cha vRRiddhaM cha bhUyA.nsaM keshavaM mama |
ajAnata ivAkhyAsi sa.nstuvankurusattama || 15||

goghnaH strIghnashcha sanbhIShma kathaM sa.nstavamarhati || 15||

asau matimatAM shreShTho ya eSha jagataH prabhuH |
sambhAvayati yadyevaM tvadvAkyAchcha janArdanaH || 16||

evametatsarvamiti sarvaM tadvitathaM dhruvam || 16||

na gAthA gAthinaM shAsti bahu chedapi gAyati |
prakRRitiM yAnti bhUtAni bhUli~NgashakuniryathA || 17||

nUnaM prakRRitireShA te jaghanyA nAtra sa.nshayaH |
ataH pApIyasI chaiShAM pANDavAnAmapIShyate || 18||

yeShAmarchyatamaH kRRiShNastvaM cha yeShAM pradarshakaH |
dharmavAktvamadharmaj~naH satAM mArgAdavaplutaH || 19||

ko hi dharmiNamAtmAnaM jAna~nj~nAnavatAM varaH |
kuryAdyathA tvayA bhIShma kRRitaM dharmamavekShatA || 20||

anyakAmA hi dharmaj~na kanyakA prAj~namAninA |
ambA nAmeti bhadraM te kathaM sApahRRitA tvayA || 21||

yAM tvayApahRRitAM bhIShma kanyAM naiShitavAnnRRipaH |
bhrAtA vichitravIryaste satAM vRRittamanuShThitaH || 22||

dArayoryasya chAnyena miShataH prAj~namAninaH |
tava jAtAnyapatyAni sajjanAcharite pathi || 23||

na hi dharmo.asti te bhIShma brahmacharyamidaM vRRithA |
yaddhArayasi mohAdvA klIbatvAdvA na sa.nshayaH || 24||

na tvahaM tava dharmaj~na pashyAmyupachayaM kvachit |
na hi te sevitA vRRiddhA ya evaM dharmamabruvan || 25||

iShTaM dattamadhItaM cha yaj~nAshcha bahudakShiNAH |
sarvametadapatyasya kalAM nArhati ShoDashIm || 26||

vratopavAsairbahubhiH kRRitaM bhavati bhIShma yat |
sarvaM tadanapatyasya moghaM bhavati nishchayAt || 27||

so.anapatyashcha vRRiddhashcha mithyAdharmAnushAsanAt |
ha.nsavattvamapIdAnIM j~nAtibhyaH prApnuyA vadham || 28||

evaM hi kathayantyanye narA j~nAnavidaH purA |
bhIShma yattadahaM samyagvakShyAmi tava shRRiNvataH || 29||

vRRiddhaH kila samudrAnte kashchiddha.nso.abhavatpurA |
dharmavAganyathAvRRittaH pakShiNaH so.anushAsti ha || 30||

dharmaM charata mAdharmamiti tasya vachaH kila |
pakShiNaH shushruvurbhIShma satataM dharmavAdinaH || 31||

athAsya bhakShyamAjahruH samudrajalachAriNaH |
aNDajA bhIShma tasyAnye dharmArthamiti shushruma || 32||

tasya chaiva samabhyAshe nikShipyANDAni sarvashaH |
samudrAmbhasyamodanta charanto bhIShma pakShiNaH || 33||

teShAmaNDAni sarveShAM bhakShayAmAsa pApakRRit |
sa ha.nsaH sampramattAnAmapramattaH svakarmaNi || 34||

tataH prakShIyamANeShu teShvaNDeShvaNDajo.aparaH |
asha~Nkata mahAprAj~nastaM kadAchiddadarsha ha || 35||

tataH sa kathayAmAsa dRRiShTvA ha.nsasya kilbiSham |
teShAM paramaduHkhArtaH sa pakShI sarvapakShiNAm || 36||

tataH pratyakShato dRRiShTvA pakShiNaste samAgatAH |
nijaghnustaM tadA ha.nsaM mithyAvRRittaM kurUdvaha || 37||

te tvAM ha.nsasadharmANamapIme vasudhAdhipAH |
nihanyurbhIShma sa~NkruddhAH pakShiNastamivANDajam || 38||

gAthAmapyatra gAyanti ye purANavido janAH |
bhIShma yAM tAM cha te samyakkathayiShyAmi bhArata || 39||

antarAtmani vinihite  rauShi patraratha vitatham |
aNDabhakShaNamashuchi te  karma vAchamatishayate || 40||

\hrule

\medskip
                  39
\medskip

shishupAla uvAcha||

sa me bahumato rAjA jarAsandho mahAbalaH |
yo.anena yuddhaM neyeSha dAso.ayamiti sa.nyuge || 1||

keshavena kRRitaM yattu jarAsandhavadhe tadA |
bhImasenArjunAbhyAM cha kastatsAdhviti manyate || 2||

advAreNa praviShTena ChadmanA brahmavAdinA |
dRRiShTaH prabhAvaH kRRiShNena jarAsandhasya dhImataH || 3||

yena dharmAtmanAtmAnaM brahmaNyamabhijAnatA |
naiShitaM pAdyamasmai taddAtumagre durAtmane || 4||

bhujyatAmiti tenoktAH kRRiShNabhImadhana~njayAH |
jarAsandhena kauravya kRRiShNena vikRRitaM kRRitam || 5||

yadyayaM jagataH kartA yathainaM mUrkha manyase |
kasmAnna brAhmaNaM samyagAtmAnamavagachChati || 6||

idaM tvAshcharyabhUtaM me yadime pANDavAstvayA |
apakRRiShTAH satAM mArgAnmanyante tachcha sAdhviti || 7||

atha vA naitadAshcharyaM yeShAM tvamasi bhArata |
strIsadharmA cha vRRiddhashcha sarvArthAnAM pradarshakaH || 8||

vaishampAyana uvAcha||

tasya tadvachanaM shrutvA rUkShaM rUkShAkSharaM bahu |
chukopa balinAM shreShTho bhImasenaH pratApavAn || 9||

tasya padmapratIkAshe svabhAvAyatavistRRite |
bhUyaH krodhAbhitAmrAnte rakte netre babhUvatuH || 10||

trishikhAM bhrukuTIM chAsya dadRRishuH sarvapArthivAH |
lalATasthAM trikUTasthAM ga~NgAM tripathagAmiva || 11||

dantAnsa.ndashatastasya kopAddadRRishurAnanam |
yugAnte sarvabhUtAni kAlasyeva didhakShataH || 12||

utpatantaM tu vegena jagrAhainaM manasvinam |
bhIShma eva mahAbAhurmahAsenamiveshvaraH || 13||

tasya bhImasya bhIShmeNa vAryamANasya bhArata |
guruNA vividhairvAkyaiH krodhaH prashamamAgataH || 14||

nAtichakrAma bhIShmasya sa hi vAkyamari.ndamaH |
samuddhUto ghanApAye velAmiva mahodadhiH || 15||

shishupAlastu sa~Nkruddhe bhImasene narAdhipa |
nAkampata tadA vIraH pauruShe sve vyavasthitaH || 16||

utpatantaM tu vegena punaH punarari.ndamaH |
na sa taM chintayAmAsa siMhaH kShudramRRigaM yathA || 17||

prahasa.nshchAbravIdvAkyaM chedirAjaH pratApavAn |
bhImasenamatikruddhaM dRRiShTvA bhImaparAkramam || 18||

mu~nchainaM bhIShma pashyantu yAvadenaM narAdhipAH |
matpratApAgninirdagdhaM pata~Ngamiva vahninA || 19||

tatashchedipatervAkyaM tachChrutvA kurusattamaH |
bhImasenamuvAchedaM bhIShmo matimatAM varaH || 20||

\hrule

\medskip
                  40
\medskip

bhIShma uvAcha||

chedirAjakule jAtastryakSha eSha chaturbhujaH |
rAsabhArAvasadRRishaM rurAva cha nanAda cha || 1||

tenAsya mAtApitarau tresatustau sabAndhavau |
vaikRRitaM tachcha tau dRRiShTvA tyAgAya kurutAM matim || 2||

tataH sabhAryaM nRRipatiM sAmAtyaM sapurohitam |
chintAsaMmUDhahRRidayaM vAguvAchAsharIriNI || 3||

eSha te nRRipate putraH shrImA~njAto mahAbalaH |
tasmAdasmAnna bhetavyamavyagraH pAhi vai shishum || 4||

na chaivaitasya mRRityustvaM na kAlaH pratyupasthitaH |
mRRityurhantAsya shastreNa sa chotpanno narAdhipa || 5||

sa.nshrutyodAhRRitaM vAkyaM bhUtamantarhitaM tataH |
putrasnehAbhisantaptA jananI vAkyamabravIt || 6||

yenedamIritaM vAkyaM mamaiva tanayaM prati |
prA~njalistaM namasyAmi bravItu sa punarvachaH || 7||

shrotumichChAmi putrasya ko.asya mRRityurbhaviShyati |
antarhitaM tato bhUtamuvAchedaM punarvachaH || 8||

yenotsa~Nge gRRihItasya bhujAvabhyadhikAvubhau |
patiShyataH kShititale pa~nchashIrShAvivoragau || 9||

tRRitIyametadbAlasya lalATasthaM cha lochanam |
nimajjiShyati yaM dRRiShTvA so.asya mRRityurbhaviShyati || 10||

tryakShaM chaturbhujaM shrutvA tathA cha samudAhRRitam |
dharaNyAM pArthivAH sarve abhyagachChandidRRikShavaH || 11||

tAnpUjayitvA samprAptAnyathArhaM sa mahIpatiH |
ekaikasya nRRipasyA~Nke putramAropayattadA || 12||

evaM rAjasahasrANAM pRRithaktvena yathAkramam |
shishura~Nke samArUDho na tatprApa nidarshanam || 13||

tatashchedipuraM prAptau sa~NkarShaNajanArdanau |
yAdavau yAdavIM draShTuM svasAraM tAM pitustadA || 14||

abhivAdya yathAnyAyaM yathAjyeShThaM nRRipA.nshcha tAn |
kushalAnAmayaM pRRiShTvA niShaNNau rAmakeshavau || 15||

abhyarchitau tadA vIrau prItyA chAbhyadhikaM tataH |
putraM dAmodarotsa~Nge devI saMnyadadhAtsvayam || 16||

nyastamAtrasya tasyA~Nke bhujAvabhyadhikAvubhau |
petatustachcha nayanaM nimamajja lalATajam || 17||

taddRRiShTvA vyathitA trastA varaM kRRiShNamayAchata |
dadasva me varaM kRRiShNa bhayArtAyA mahAbhuja || 18||

tvaM hyArtAnAM samAshvAso bhItAnAmabhaya~NkaraH |
pitRRiShvasAraM mA bhaiShIrityuvAcha janArdanaH || 19||

dadAni kaM varaM kiM vA karavANi pitRRiShvasaH |
shakyaM vA yadi vAshakyaM kariShyAmi vachastava || 20||

evamuktA tataH kRRiShNamabravIdyadunandanam |
shishupAlasyAparAdhAnkShamethAstvaM mahAbala || 21||

kRRiShNa uvAcha||

aparAdhashataM kShAmyaM mayA hyasya pitRRiShvasaH |
putrasya te vadhArhANAM mA tvaM shoke manaH kRRithAH || 22||

bhIShma uvAcha||

evameSha nRRipaH pApaH shishupAlaH sumandadhIH |
tvAM samAhvayate vIra govindavaradarpitaH || 23||

\hrule

\medskip
                  41
\medskip

bhIShma uvAcha||

naiShA chedipaterbuddhiryayA tvAhvayate.achyutam |
nUnameSha jagadbhartuH kRRiShNasyaiva vinishchayaH || 1||

ko hi mAM bhImasenAdya kShitAvarhati pArthivaH |
kSheptuM daivaparItAtmA yathaiSha kulapA.nsanaH || 2||

eSha hyasya mahAbAho tejo.nshashcha harerdhruvam |
tameva punarAdAtumichChatpRRithuyashA hariH || 3||

yenaiSha kurushArdUla shArdUla iva chedirAT |
garjatyatIva durbuddhiH sarvAnasmAnachintayan || 4||

vaishampAyana uvAcha||

tato na mamRRiShe chaidyastadbhIShmavachanaM tadA |
uvAcha chainaM sa~NkruddhaH punarbhIShmamathottaram || 5||

shishupAla uvAcha||

dviShatAM no.astu bhIShmaiSha prabhAvaH keshavasya yaH |
yasya sa.nstavavaktA tvaM bandivatsatatotthitaH || 6||

sa.nstavAya mano bhIShma pareShAM ramate sadA |
yadi sa.nstauShi rAj~nastvamimaM hitvA janArdanam || 7||

daradaM stuhi bAhlIkamimaM pArthivasattamam |
jAyamAnena yeneyamabhavaddAritA mahI || 8||

va~NgA~NgaviShayAdhyakShaM sahasrAkShasamaM bale |
stuhi karNamimaM bhIShma mahAchApavikarShaNam || 9||

droNaM drauNiM cha sAdhu tvaM pitAputrau mahArathau |
stuhi stutyAvimau bhIShma satataM dvijasattamau || 10||

yayoranyataro bhIShma sa~NkruddhaH sacharAcharAm |
imAM vasumatIM kuryAdasheShAmiti me matiH || 11||

droNasya hi samaM yuddhe na pashyAmi narAdhipam |
ashvatthAmnastathA bhIShma na chaitau stotumichChasi || 12||

shalyAdInapi kasmAttvaM na stauShi vasudhAdhipAn |
stavAya yadi te buddhirvartate bhIShma sarvadA || 13||

kiM hi shakyaM mayA kartuM yadvRRiddhAnAM tvayA nRRipa |
purA kathayatAM nUnaM na shrutaM dharmavAdinAm || 14||

AtmanindAtmapUjA cha paranindA parastavaH |
anAcharitamAryANAM vRRittametachchaturvidham || 15||

yadastavyamimaM shashvanmohAtsa.nstauShi bhaktitaH |
keshavaM tachcha te bhIShma na kashchidanumanyate || 16||

kathaM bhojasya puruShe vargapAle durAtmani |
samAveshayase sarvaM jagatkevalakAmyayA || 17||

atha vaiShA na te bhaktiH pakRRitiM yAti bhArata |
mayaiva kathitaM pUrvaM bhUli~NgashakuniryathA || 18||

bhUli~NgashakunirnAma pArshve himavataH pare |
bhIShma tasyAH sadA vAchaH shrUyante.arthavigarhitAH || 19||

mA sAhasamitIdaM sA satataM vAshate kila |
sAhasaM chAtmanAtIva charantI nAvabudhyate || 20||

sA hi mA.nsArgalaM bhIShma mukhAtsiMhasya khAdataH |
dantAntaravilagnaM yattadAdatte.alpachetanA || 21||

ichChataH sA hi siMhasya bhIShma jIvatyasa.nshayam |
tadvattvamapyadharmaj~na sadA vAchaH prabhAShase || 22||

ichChatAM pArthivendrANAM bhIShma jIvasyasa.nshayam |
lokavidviShTakarmA hi nAnyo.asti bhavatA samaH || 23||

vaishampAyana uvAcha||

tatashchedipateH shrutvA bhIShmaH sa kaTukaM vachaH |
uvAchedaM vacho rAja.nshchedirAjasya shRRiNvataH || 24||

ichChatAM kila nAmAhaM jIvAmyeShAM mahIkShitAm |
yo.ahaM na gaNayAmyetA.nstRRiNAnIva narAdhipAn || 25||

evamukte tu bhIShmeNa tataH sa~nchukrudhurnRRipAH |
kechijjahRRiShire tatra kechidbhIShmaM jagarhire || 26||

kechidUchurmaheShvAsAH shrutvA bhIShmasya tadvachaH |
pApo.avalipto vRRiddhashcha nAyaM bhIShmo.arhati kShamAm || 27||

hanyatAM durmatirbhIShmaH pashuvatsAdhvayaM nRRipaiH |
sarvaiH sametya sa.nrabdhairdahyatAM vA kaTAgninA || 28||

iti teShAM vachaH shrutvA tataH kurupitAmahaH |
uvAcha matimAnbhIShmastAneva vasudhAdhipAn || 29||

uktasyoktasya nehAntamahaM samupalakShaye |
yattu vakShyAmi tatsarvaM shRRiNudhvaM vasudhAdhipAH || 30||

pashuvadghAtanaM vA me dahanaM vA kaTAgninA |
kriyatAM mUrdhni vo nyastaM mayedaM sakalaM padam || 31||

eSha tiShThati govindaH pUjito.asmAbhirachyutaH |
yasya vastvarate buddhirmaraNAya sa mAdhavam || 32||

kRRiShNamAhvayatAmadya yuddhe shAr~NgagadAdharam |
yAvadasyaiva devasya dehaM vishatu pAtitaH || 33||

\hrule

\medskip
                  42
\medskip

vaishampAyana uvAcha||

tataH shrutvaiva bhIShmasya chedirADuruvikramaH |
yuyutsurvAsudevena vAsudevamuvAcha ha || 1||

Ahvaye tvAM raNaM gachCha mayA sArdhaM janArdana |
yAvadadya nihanmi tvAM sahitaM sarvapANDavaiH || 2||

saha tvayA hi me vadhyAH pANDavAH kRRiShNa sarvathA |
nRRipatInsamatikramya yairarAjA tvamarchitaH || 3||

ye tvAM dAsamarAjAnaM bAlyAdarchanti durmatim |
anarhamarhavatkRRiShNa vadhyAsta iti me matiH || 4||

ityuktvA rAjashArdUlastasthau garjannamarShaNaH || 4||

evamukte tataH kRRiShNo mRRidupUrvamidaM vachaH |
uvAcha pArthivAnsarvA.nstatsamakShaM cha pANDavAn || 5||

eSha naH shatruratyantaM pArthivAH sAtvatIsutaH |
sAtvatAnAM nRRisha.nsAtmA na hito.anapakAriNAm || 6||

prAgjyotiShapuraM yAtAnasmA~nj~nAtvA nRRisha.nsakRRit |
adahaddvArakAmeSha svasrIyaH sannarAdhipAH || 7||

krIDato bhojarAjanyAneSha raivatake girau |
hatvA baddhvA cha tAnsarvAnupAyAtsvapuraM purA || 8||

ashvamedhe hayaM medhyamutsRRiShTaM rakShibhirvRRitam |
piturme yaj~navighnArthamaharatpApanishchayaH || 9||

sauvIrAnpratipattau cha babhroreSha yashasvinaH |
bhAryAmabhyaharanmohAdakAmAM tAmito gatAm || 10||

eSha mAyApratichChannaH karUShArthe tapasvinIm |
jahAra bhadrAM vaishAlIM mAtulasya nRRisha.nsakRRit || 11||

pitRRiShvasuH kRRite duHkhaM sumahanmarShayAmyaham |
diShTyA tvidaM sarvarAj~nAM saMnidhAvadya vartate || 12||

pashyanti hi bhavanto.adya mayyatIva vyatikramam |
kRRitAni tu parokShaM me yAni tAni nibodhata || 13||

imaM tvasya na shakShyAmi kShantumadya vyatikramam |
avalepAdvadhArhasya samagre rAjamaNDale || 14||

rukmiNyAmasya mUDhasya prArthanAsInmumUrShataH |
na cha tAM prAptavAnmUDhaH shUdro vedashrutiM yathA || 15||

evamAdi tataH sarve sahitAste narAdhipAH |
vAsudevavachaH shrutvA chedirAjaM vyagarhayan || 16||

tatastadvachanaM shrutvA shishupAlaH pratApavAn |
jahAsa svanavaddhAsaM prahasyedamuvAcha ha || 17||

matpUrvAM rukmiNIM kRRiShNa sa.nsatsu parikIrtayan |
visheShataH pArthiveShu vrIDAM na kuruShe katham || 18||

manyamAno hi kaH satsu puruShaH parikIrtayet |
anyapUrvAM striyaM jAtu tvadanyo madhusUdana || 19||

kShama vA yadi te shraddhA mA vA kRRiShNa mama kShama |
kruddhAdvApi prasannAdvA kiM me tvatto bhaviShyati || 20||

tathA bruvata evAsya bhagavAnmadhusUdanaH |
vyapAharachChiraH kruddhashchakreNAmitrakarShaNaH || 21||

sa papAta mahAbAhurvajrAhata ivAchalaH || 21||

tatashchedipaterdehAttejo.agryaM dadRRishurnRRipAH |
utpatantaM mahArAja gaganAdiva bhAskaram || 22||

tataH kamalapatrAkShaM kRRiShNaM lokanamaskRRitam |
vavande tattadA tejo vivesha cha narAdhipa || 23||

tadadbhutamamanyanta dRRiShTvA sarve mahIkShitaH |
yadvivesha mahAbAhuM tattejaH puruShottamam || 24||

anabhre pravavarSha dyauH papAta jvalitAshaniH |
kRRiShNena nihate chaidye chachAla cha vasundharA || 25||

tataH kechinmahIpAlA nAbruva.nstatra ki~nchana |
atItavAkpathe kAle prekShamANA janArdanam || 26||

hastairhastAgramapare pratyapIShannamarShitAH |
apare dashanairoShThAnadashankrodhamUrChitAH || 27||

rahastu kechidvArShNeyaM prashasha.nsurnarAdhipAH |
kechideva tu sa.nrabdhA madhyasthAstvapare.abhavan || 28||

prahRRiShTAH keshavaM jagmuH sa.nstuvanto maharShayaH |
brAhmaNAshcha mahAtmAnaH pArthivAshcha mahAbalAH || 29||

pANDavastvabravIdbhrAtR^InsatkAreNa mahIpatim |
damaghoShAtmajaM vIraM sa.nsAdhayata mA chiram || 30||

tathA cha kRRitavantaste bhrAturvai shAsanaM tadA || 30||

chedInAmAdhipatye cha putramasya mahIpatim |
abhyaShi~nchattadA pArthaH saha tairvasudhAdhipaiH || 31||

tataH sa kururAjasya kratuH sarvasamRRiddhimAn |
yUnAM prItikaro rAjansambabhau vipulaujasaH || 32||

shAntavighnaH sukhArambhaH prabhUtadhanadhAnyavAn |
annavAnbahubhakShyashcha keshavena surakShitaH || 33||

samApayAmAsa cha taM rAjasUyaM mahAkratum |
taM tu yaj~naM mahAbAhurA samApterjanArdanaH || 34||

rarakSha bhagavA~nshauriH shAr~NgachakragadAdharaH || 34||

tatastvavabhRRithasnAtaM dharmarAjaM yudhiShThiram |
samastaM pArthivaM kShatramabhigamyedamabravIt || 35||

diShTyA vardhasi dharmaj~na sAmrAjyaM prAptavAnvibho |
AjamIDhAjamIDhAnAM yashaH sa.nvardhitaM tvayA || 36||

karmaNaitena rAjendra dharmashcha sumahAnkRRitaH || 36||

ApRRichChAmo naravyAghra sarvakAmaiH supUjitAH |
svarAShTrANi gamiShyAmastadanuj~nAtumarhasi || 37||

shrutvA tu vachanaM rAj~nAM dharmarAjo yudhiShThiraH |
yathArhaM pUjya nRRipatInbhrAtR^InsarvAnuvAcha ha || 38||

rAjAnaH sarva evaite prItyAsmAnsamupAgatAH |
prasthitAH svAni rAShTrANi mAmApRRichChya parantapAH || 39||

te.anuvrajata bhadraM vo viShayAntaM nRRipottamAn || 39||

bhrAturvachanamAj~nAya pANDavA dharmachAriNaH |
yathArhaM nRRipamukhyA.nstAnekaikaM samanuvrajan || 40||

virATamanvayAttUrNaM dhRRiShTadyumnaH pratApavAn |
dhana~njayo yaj~nasenaM mahAtmAnaM mahArathaH || 41||

bhIShmaM cha dhRRitarAShTraM cha bhImaseno mahAbalaH |
droNaM cha sasutaM vIraM sahadevo mahArathaH || 42||

nakulaH subalaM rAjansahaputraM samanvayAt |
draupadeyAH sasaubhadrAH pArvatIyAnmahIpatIn || 43||

anvagachCha.nstathaivAnyAnkShatriyAnkShatriyarShabhAH |
evaM sampUjitAste vai jagmurviprAshcha sarvashaH || 44||

gateShu pArthivendreShu sarveShu bharatarShabha |
yudhiShThiramuvAchedaM vAsudevaH pratApavAn || 45||

ApRRichChe tvAM gamiShyAmi dvArakAM kurunandana |
rAjasUyaM kratushreShThaM diShTyA tvaM prAptavAnasi || 46||

tamuvAchaivamuktastu dharmarANmadhusUdanam |
tava prasAdAdgovinda prAptavAnasmi vai kratum || 47||

samastaM pArthivaM kShatraM tvatprasAdAdvashAnugam |
upAdAya baliM mukhyaM mAmeva samupasthitam || 48||

na vayaM tvAmRRite vIra ra.nsyAmeha katha~nchana |
avashyaM chApi gantavyA tvayA dvAravatI purI || 49||

evamuktaH sa dharmAtmA yudhiShThirasahAyavAn |
abhigamyAbravItprItaH pRRithAM pRRithuyashA hariH || 50||

sAmrAjyaM samanuprAptAH putrAste.adya pitRRiShvasaH |
siddhArthA vasumantashcha sA tvaM prItimavApnuhi || 51||

anuj~nAtastvayA chAhaM dvArakAM gantumutsahe |
subhadrAM draupadIM chaiva sabhAjayata keshavaH || 52||

niShkramyAntaHpurAchchaiva yudhiShThirasahAyavAn |
snAtashcha kRRitajapyashcha brAhmaNAnsvasti vAchya cha || 53||

tato meghavaraprakhyaM syandanaM vai sukalpitam |
yojayitvA mahArAja dArukaH pratyupasthitaH || 54||

upasthitaM rathaM dRRiShTvA tArkShyapravaraketanam |
pradakShiNamupAvRRitya samAruhya mahAmanAH || 55||

prayayau puNDarIkAkShastato dvAravatIM purIm || 55||

taM padbhyAmanuvavrAja dharmarAjo yudhiShThiraH |
bhrAtRRibhiH sahitaH shrImAnvAsudevaM mahAbalam || 56||

tato muhUrtaM sa~NgRRihya syandanapravaraM hariH |
abravItpuNDarIkAkShaH kuntIputraM yudhiShThiram || 57||

apramattaH sthito nityaM prajAH pAhi vishAM pate |
parjanyamiva bhUtAni mahAdrumamivANDajAH || 58||

bAndhavAstvopajIvantu sahasrAkShamivAmarAH || 58||

kRRitvA paraspareNaivaM sa.nvidaM kRRiShNapANDavau |
anyonyaM samanuj~nApya jagmatuH svagRRihAnprati || 59||

gate dvAravatIM kRRiShNe sAtvatapravare nRRipa |
eko duryodhano rAjA shakunishchApi saubalaH || 60||

tasyAM sabhAyAM divyAyAmUShatustau nararShabhau || 60||

\hrule

\medskip
              dyUtaparva
                  43
\medskip

vaishampAyana uvAcha||

vasanduryodhanastasyAM sabhAyAM bharatarShabha |
shanairdadarsha tAM sarvAM sabhAM shakuninA saha || 1||

tasyAM divyAnabhiprAyAndadarsha kurunandanaH |
na dRRiShTapUrvA ye tena nagare nAgasAhvaye || 2||

sa kadAchitsabhAmadhye dhArtarAShTro mahIpatiH |
sphATikaM talamAsAdya jalamityabhisha~NkayA || 3||

svavastrotkarShaNaM rAjA kRRitavAnbuddhimohitaH |
durmanA vimukhashchaiva parichakrAma tAM sabhAm || 4||

tataH sphATikatoyAM vai sphATikAmbujashobhitAm |
vApIM matvA sthalamiti savAsAH prApatajjale || 5||

jale nipatitaM dRRiShTvA ki~NkarA jahasurbhRRisham |
vAsA.nsi cha shubhAnyasmai pradadU rAjashAsanAt || 6||

tathAgataM tu taM dRRiShTvA bhImaseno mahAbalaH |
arjunashcha yamau chobhau sarve te prAhasa.nstadA || 7||

nAmarShayattatasteShAmavahAsamamarShaNaH |
AkAraM rakShamANastu na sa tAnsamudaikShata || 8||

punarvasanamutkShipya pratariShyanniva sthalam |
Aruroha tataH sarve jahasuste punarjanAH || 9||

dvAraM cha vivRRitAkAraM lalATena samAhanat |
sa.nvRRitaM cheti manvAno dvAradeshAdupAramat || 10||

evaM pralambhAnvividhAnprApya tatra vishAM pate |
pANDaveyAbhyanuj~nAtastato duryodhano nRRipaH || 11||

aprahRRiShTena manasA rAjasUye mahAkratau |
prekShya tAmadbhutAmRRiddhiM jagAma gajasAhvayam || 12||

pANDavashrIprataptasya dhyAnaglAnasya gachChataH |
duryodhanasya nRRipateH pApA matirajAyata || 13||

pArthAnsumanaso dRRiShTvA pArthivA.nshcha vashAnugAn |
kRRitsnaM chApi hitaM lokamAkumAraM kurUdvaha || 14||

mahimAnaM paraM chApi pANDavAnAM mahAtmanAm |
duryodhano dhArtarAShTro vivarNaH samapadyata || 15||

sa tu gachChannanekAgraH sabhAmevAnuchintayan |
shriyaM cha tAmanupamAM dharmarAjasya dhImataH || 16||

pramatto dhRRitarAShTrasya putro duryodhanastadA |
nAbhyabhAShatsubalajaM bhAShamANaM punaH punaH || 17||

anekAgraM tu taM dRRiShTvA shakuniH pratyabhAShata |
duryodhana kutomUlaM niHshvasanniva gachChasi || 18||

duryodhana uvAcha||

dRRiShTvemAM pRRithivIM kRRitsnAM yudhiShThiravashAnugAm |
jitAmastrapratApena shvetAshvasya mahAtmanaH || 19||

taM cha yaj~naM tathAbhUtaM dRRiShTvA pArthasya mAtula |
yathA shakrasya deveShu tathAbhUtaM mahAdyute || 20||

amarSheNa susampUrNo dahyamAno divAnisham |
shuchishukrAgame kAle shuShye toyamivAlpakam || 21||

pashya sAtvatamukhyena shishupAlaM nipAtitam |
na cha tatra pumAnAsItkashchittasya padAnugaH || 22||

dahyamAnA hi rAjAnaH pANDavotthena vahninA |
kShAntavanto.aparAdhaM taM ko hi taM kShantumarhati || 23||

vAsudevena tatkarma tathAyuktaM mahatkRRitam |
siddhaM cha pANDaveyAnAM pratApena mahAtmanAm || 24||

tathA hi ratnAnyAdAya vividhAni nRRipA nRRipam |
upatiShThanti kaunteyaM vaishyA iva karapradAH || 25||

shriyaM tathAvidhAM dRRiShTvA jvalantImiva pANDave |
amarShavashamApanno dahye.ahamatathochitaH || 26||

vahnimeva pravekShyAmi bhakShayiShyAmi vA viSham |
apo vApi pravekShyAmi na hi shakShyAmi jIvitum || 27||

ko hi nAma pumA.Nlloke marShayiShyati sattvavAn |
sapatnAnRRidhyato dRRiShTvA hAnimAtmana eva cha || 28||

so.ahaM na strI na chApyastrI na pumAnnApumAnapi |
yo.ahaM tAM marShayAmyadya tAdRRishIM shriyamAgatAm || 29||

IshvaratvaM pRRithivyAshcha vasumattAM cha tAdRRishIm |
yaj~naM cha tAdRRishaM dRRiShTvA mAdRRishaH ko na sa~njvaret || 30||

ashaktashchaika evAhaM tAmAhartuM nRRipashriyam |
sahAyA.nshcha na pashyAmi tena mRRityuM vichintaye || 31||

daivameva paraM manye pauruShaM tu nirarthakam |
dRRiShTvA kuntIsute shubhrAM shriyaM tAmAhRRitAM tathA || 32||

kRRito yatno mayA pUrvaM vinAshe tasya saubala |
tachcha sarvamatikramya sa vRRiddho.apsviva pa~Nkajam || 33||

tena daivaM paraM manye pauruShaM tu nirarthakam |
dhArtarAShTrA hi hIyante pArthA vardhanti nityashaH || 34||

so.ahaM shriyaM cha tAM dRRiShTvA sabhAM tAM cha tathAvidhAm |
rakShibhishchAvahAsaM taM paritapye yathAgninA || 35||

sa mAmabhyanujAnIhi mAtulAdya suduHkhitam |
amarShaM cha samAviShTaM dhRRitarAShTre nivedaya || 36||

\hrule

\medskip
                  44
\medskip

shakuniruvAcha||

duryodhana na te.amarShaH kAryaH prati yudhiShThiram |
bhAgadheyAni hi svAni pANDavA bhu~njate sadA || 1||

anekairabhyupAyaishcha tvayArabdhAH purAsakRRit |
vimuktAshcha naravyAghrA bhAgadheyapuraskRRitAH || 2||

tairlabdhA draupadI bhAryA drupadashcha sutaiH saha |
sahAyaH pRRithivIlAbhe vAsudevashcha vIryavAn || 3||

labdhashcha nAbhibhUto.arthaH pitryoM.ashaH pRRithivIpate |
vivRRiddhastejasA teShAM tatra kA paridevanA || 4||

dhana~njayena gANDIvamakShayyau cha maheShudhI |
labdhAnyastrANi divyAni tarpayitvA hutAshanam || 5||

tena kArmukamukhyena bAhuvIryeNa chAtmanaH |
kRRitA vashe mahIpAlAstatra kA paridevanA || 6||

agnidAhAnmayaM chApi mokShayitvA sa dAnavam |
sabhAM tAM kArayAmAsa savyasAchI parantapaH || 7||

tena chaiva mayenoktAH ki~NkarA nAma rAkShasAH |
vahanti tAM sabhAM bhImAstatra kA paridevanA || 8||

yachchAsahAyatAM rAjannuktavAnasi bhArata |
tanmithyA bhrAtaro hIme sahAyAste mahArathAH || 9||

droNastava maheShvAsaH saha putreNa dhImatA |
sUtaputrashcha rAdheyo gautamashcha mahArathaH || 10||

ahaM cha saha sodaryaiH saumadattishcha vIryavAn |
etaistvaM sahitaH sarvairjaya kRRitsnAM vasundharAm || 11||

duryodhana uvAcha||

tvayA cha sahito rAjannetaishchAnyairmahArathaiH |
etAneva vijeShyAmi yadi tvamanumanyase || 12||

eteShu vijiteShvadya bhaviShyati mahI mama |
sarve cha pRRithivIpAlAH sabhA sA cha mahAdhanA || 13||

shakuniruvAcha||

dhana~njayo vAsudevo bhImaseno yudhiShThiraH |
nakulaH sahadevashcha drupadashcha sahAtmajaiH || 14||

naite yudhi balAjjetuM shakyAH suragaNairapi |
mahArathA maheShvAsAH kRRitAstrA yuddhadurmadAH || 15||

ahaM tu tadvijAnAmi vijetuM yena shakyate |
yudhiShThiraM svayaM rAja.nstannibodha juShasva cha || 16||

duryodhana uvAcha||

apramAdena suhRRidAmanyeShAM cha mahAtmanAm |
yadi shakyA vijetuM te tanmamAchakShva mAtula || 17||

shakuniruvAcha||

dyUtapriyashcha kaunteyo na cha jAnAti devitum |
samAhUtashcha rAjendro na shakShyati nivartitum || 18||

devane kushalashchAhaM na me.asti sadRRisho bhuvi |
triShu lokeShu kaunteyaM taM tvaM dyUte samAhvaya || 19||

tasyAkShakushalo rAjannAdAsye.ahamasa.nshayam |
rAjyaM shriyaM cha tAM dIptAM tvadarthaM puruSharShabha || 20||

idaM tu sarvaM tvaM rAj~ne duryodhana nivedaya |
anuj~nAtastu te pitrA vijeShye taM na sa.nshayaH || 21||

duryodhana uvAcha||

tvameva kurumukhyAya dhRRitarAShTrAya saubala |
nivedaya yathAnyAyaM nAhaM shakShye nisha.nsitum || 22||

\hrule

\medskip
                  45
\medskip

vaishampAyana uvAcha||

anubhUya tu rAj~nastaM rAjasUyaM mahAkratum |
yudhiShThirasya nRRipatergAndhArIputrasa.nyutaH || 1||

priyakRRinmatamAj~nAya pUrvaM duryodhanasya tat |
praj~nAchakShuShamAsInaM shakuniH saubalastadA || 2||

duryodhanavachaH shrutvA dhRRitarAShTraM janAdhipam |
upagamya mahAprAj~naM shakunirvAkyamabravIt || 3||

duryodhano mahArAja vivarNo hariNaH kRRishaH |
dInashchintAparashchaiva tadviddhi bharatarShabha || 4||

na vai parIkShase samyagasahyaM shatrusambhavam |
jyeShThaputrasya shokaM tvaM kimarthaM nAvabudhyase || 5||

dhRRitarAShTra uvAcha||

duryodhana kutomUlaM bhRRishamArto.asi putraka |
shrotavyashchenmayA so.artho brUhi me kurunandana || 6||

ayaM tvAM shakuniH prAha vivarNaM hariNaM kRRisham |
chintaya.nshcha na pashyAmi shokasya tava sambhavam || 7||

aishvaryaM hi mahatputra tvayi sarvaM samarpitam |
bhrAtaraH suhRRidashchaiva nAcharanti tavApriyam || 8||

AchChAdayasi prAvArAnashnAsi pishitaudanam |
AjAneyA vahanti tvAM kenAsi hariNaH kRRishaH || 9||

shayanAni mahArhANi yoShitashcha manoramAH |
guNavanti cha veshmAni vihArAshcha yathAsukham || 10||

devAnAmiva te sarvaM vAchi baddhaM na sa.nshayaH |
sa dIna iva durdharShaH kasmAchChochasi putraka || 11||

duryodhana uvAcha||

ashnAmyAchChAdaye chAhaM yathA kupuruShastathA |
amarShaM dhAraye chograM titikShankAlaparyayam || 12||

amarShaNaH svAH prakRRitIrabhibhUya pare sthitAH |
kleshAnmumukShuH parajAnsa vai puruSha uchyate || 13||

santoSho vai shriyaM hanti abhimAnashcha bhArata |
anukroshabhaye chobhe yairvRRito nAshnute mahat || 14||

na mAmavati tadbhuktaM shriyaM dRRiShTvA yudhiShThire |
jvalantImiva kaunteye vivarNakaraNIM mama || 15||

sapatnAnRRidhyato.a.atmAnaM hIyamAnaM nishAmya cha |
adRRishyAmapi kaunteye sthitAM pashyannivodyatAm || 16||

tasmAdahaM vivarNashcha dInashcha hariNaH kRRishaH || 16||

aShTAshItisahasrANi snAtakA gRRihamedhinaH |
tri.nshaddAsIka ekaiko yAnbibharti yudhiShThiraH || 17||

dashAnyAni sahasrANi nityaM tatrAnnamuttamam |
bhu~njate rukmapAtrIbhiryudhiShThiraniveshane || 18||

kadalImRRigamokAni kRRiShNashyAmAruNAni cha |
kAmbojaH prAhiNottasmai parArdhyAnapi kambalAn || 19||

rathayoShidgavAshvasya shatasho.atha sahasrashaH |
tri.nshataM choShTravAmInAM shatAni vicharantyuta || 20||

pRRithagvidhAni ratnAni pArthivAH pRRithivIpate |
Aharankratumukhye.asminkuntIputrAya bhUrishaH || 21||

na kvachiddhi mayA dRRiShTastAdRRisho naiva cha shrutaH |
yAdRRigdhanAgamo yaj~ne pANDuputrasya dhImataH || 22||

aparyantaM dhanaughaM taM dRRiShTvA shatrorahaM nRRipa |
sharma naivAdhigachChAmi chintayAno.anishaM vibho || 23||

brAhmaNA vATadhAnAshcha gomantaH shatasa~NghashaH |
traikharvaM balimAdAya dvAri tiShThanti vAritAH || 24||

kamaNDalUnupAdAya jAtarUpamayA~nshubhAn |
evaM baliM samAdAya praveshaM lebhire tataH || 25||

yannaiva madhu shakrAya dhArayantyamarastriyaH |
tadasmai kA.nsyamAhArShIdvAruNaM kalashodadhiH || 26||

shaikyaM rukmasahasrasya bahuratnavibhUShitam |
dRRiShTvA cha mama tatsarvaM jvararUpamivAbhavat || 27||

gRRihItvA tattu gachChanti samudrau pUrvadakShiNau |
tathaiva pashchimaM yAnti gRRihItvA bharatarShabha || 28||

uttaraM tu na gachChanti vinA tAta patatribhiH |
idaM chAdbhutamatrAsIttanme nigadataH shRRiNu || 29||

pUrNe shatasahasre tu viprANAM pariviShyatAm |
sthApitA tatra sa~nj~nAbhUchCha~Nkho dhmAyati nityashaH || 30||

muhurmuhuH praNadatastasya sha~Nkhasya bhArata |
uttamaM shabdamashrauShaM tato romANi me.ahRRiShan || 31||

pArthivairbahubhiH kIrNamupasthAnaM didRRikShubhiH |
sarvaratnAnyupAdAya pArthivA vai janeshvara || 32||

yaj~ne tasya mahArAja pANDuputrasya dhImataH |
vaishyA iva mahIpAlA dvijAtipariveShakAH || 33||

na sA shrIrdevarAjasya yamasya varuNasya vA |
guhyakAdhipatervApi yA shrI rAjanyudhiShThire || 34||

tAM dRRiShTvA pANDuputrasya shriyaM paramikAmaham |
shAntiM na parigachChAmi dahyamAnena chetasA || 35||

shakuniruvAcha||

yAmetAmuttamAM lakShmIM dRRiShTavAnasi pANDave |
tasyAH prAptAvupAyaM me shRRiNu satyaparAkrama || 36||

ahamakSheShvabhij~nAtaH pRRithivyAmapi bhArata |
hRRidayaj~naH paNaj~nashcha visheShaj~nashcha devane || 37||

dyUtapriyashcha kaunteyo na cha jAnAti devitum |
AhUtashchaiShyati vyaktaM dIvyAvetyAhvayasva tam || 38||

vaishampAyana uvAcha||

evamuktaH shakuninA rAjA duryodhanastadA |
dhRRitarAShTramidaM vAkyamapadAntaramabravIt || 39||

ayamutsahate rAja~nshriyamAhartumakShavit |
dyUtena pANDuputrasya tadanuj~nAtumarhasi || 40||

dhRRitarAShTra uvAcha||

kShattA mantrI mahAprAj~naH sthito yasyAsmi shAsane |
tena sa~Ngamya vetsyAmi kAryasyAsya vinishchayam || 41||

sa hi dharmaM puraskRRitya dIrghadarshI paraM hitam |
ubhayoH pakShayoryuktaM vakShyatyarthavinishchayam || 42||

duryodhana uvAcha||

nivartayiShyati tvAsau yadi kShattA sameShyati |
nivRRitte tvayi rAjendra mariShye.ahamasa.nshayam || 43||

sa mayi tvaM mRRite rAjanvidureNa sukhI bhava |
bhokShyase pRRithivIM kRRitsnAM kiM mayA tvaM kariShyasi || 44||

vaishampAyana uvAcha||

ArtavAkyaM tu tattasya praNayoktaM nishamya saH |
dhRRitarAShTro.abravItpreShyAnduryodhanamate sthitaH || 45||

sthUNAsahasrairbRRihatIM shatadvArAM sabhAM mama |
manoramAM darshanIyAmAshu kurvantu shilpinaH || 46||

tataH sa.nstIrya ratnaistAmakShAnAvApya sarvashaH |
sukRRitAM supraveshAM cha nivedayata me shanaiH || 47||

duryodhanasya shAntyarthamiti nishchitya bhUmipaH |
dhRRitarAShTro mahArAja prAhiNodvidurAya vai || 48||

apRRiShTvA viduraM hyasya nAsItkashchidvinishchayaH |
dyUtadoShA.nshcha jAnansa putrasnehAdakRRiShyata || 49||

tachChrutvA viduro dhImAnkalidvAramupasthitam |
vinAshamukhamutpannaM dhRRitarAShTramupAdravat || 50||

so.abhigamya mahAtmAnaM bhrAtA bhrAtaramagrajam |
mUrdhnA praNamya charaNAvidaM vachanamabravIt || 51||

nAbhinandAmi te rAjanvyavasAyamimaM prabho |
putrairbhedo yathA na syAddyUtahetostathA kuru || 52||

dhRRitarAShTra uvAcha||

kShattaH putreShu putrairme kalaho na bhaviShyati |
divi devAH prasAdaM naH kariShyanti na sa.nshayaH || 53||

ashubhaM vA shubhaM vApi hitaM vA yadi vAhitam |
pravartatAM suhRRiddyUtaM diShTametanna sa.nshayaH || 54||

mayi saMnihite chaiva bhIShme cha bharatarShabhe |
anayo daivavihito na katha~nchidbhaviShyati || 55||

gachCha tvaM rathamAsthAya hayairvAtasamairjave |
khANDavaprasthamadyaiva samAnaya yudhiShThiram || 56||

na vAryo vyavasAyo me viduraitadbravImi te |
daivameva paraM manye yenaitadupapadyate || 57||

ityukto viduro dhImAnnaitadastIti chintayan |
ApageyaM mahAprAj~namabhyagachChatsuduHkhitaH || 58||

\hrule

\medskip
                  46
\medskip

janamejaya uvAcha||

kathaM samabhavaddyUtaM bhrAtR^INAM tanmahAtyayam |
yatra tadvyasanaM prAptaM pANDavairme pitAmahaiH || 1||

ke cha tatra sabhAstArA rAjAno brahmavittama |
ke chainamanvamodanta ke chainaM pratyaShedhayan || 2||

vistareNaitadichChAmi kathyamAnaM tvayA dvija |
mUlaM hyetadvinAshasya pRRithivyA dvijasattama || 3||

sUta uvAcha||

evamuktastadA rAj~nA vyAsashiShyaH pratApavAn |
AchachakShe yathAvRRittaM tatsarvaM sarvavedavit || 4||

vaishampAyana uvAcha||

shRRiNu me vistareNemAM kathAM bharatasattama |
bhUya eva mahArAja yadi te shravaNe matiH || 5||

vidurasya mataM j~nAtvA dhRRitarAShTro.ambikAsutaH |
duryodhanamidaM vAkyamuvAcha vijane punaH || 6||

alaM dyUtena gAndhAre viduro na prasha.nsati |
na hyasau sumahAbuddhirahitaM no vadiShyati || 7||

hitaM hi paramaM manye viduro yatprabhAShate |
kriyatAM putra tatsarvametanmanye hitaM tava || 8||

devarShirvAsavagururdevarAjAya dhImate |
yatprAha shAstraM bhagavAnbRRihaspatirudAradhIH || 9||

tadveda viduraH sarvaM sarahasyaM mahAkaviH |
sthitashcha vachane tasya sadAhamapi putraka || 10||

viduro vApi medhAvI kurUNAM pravaro mataH |
uddhavo vA mahAbuddhirvRRiShNInAmarchito nRRipa || 11||

dyUtena tadalaM putra dyUte bhedo hi dRRishyate |
bhede vinAsho rAjyasya tatputra parivarjaya || 12||

pitrA mAtrA cha putrasya yadvai kAryaM paraM smRRitam |
prAptastvamasi tattAta pitRRipaitAmahaM padam || 13||

adhItavAnkRRitI shAstre lAlitaH satataM gRRihe |
bhrAtRRijyeShThaH sthito rAjye vindase kiM na shobhanam || 14||

pRRithagjanairalabhyaM yadbhojanAchChAdanaM param |
tatprApto.asi mahAbAho kasmAchChochasi putraka || 15||

sphItaM rAShTraM mahAbAho pitRRipaitAmahaM mahat |
nityamAj~nApayanbhAsi divi deveshvaro yathA || 16||

tasya te viditapraj~na shokamUlamidaM katham |
samutthitaM duHkhataraM tanme sha.nsitumarhasi || 17||

duryodhana uvAcha||

ashnAmyAchChAdayAmIti prapashyanpApapUruShaH |
nAmarShaM kurute yastu puruShaH so.adhamaH smRRitaH || 18||

na mAM prINAti rAjendra lakShmIH sAdhAraNA vibho |
jvalitAmiva kaunteye shriyaM dRRiShTvA cha vivyathe || 19||

sarvAM hi pRRithivIM dRRiShTvA yudhiShThiravashAnugAm |
sthiro.asmi yo.ahaM jIvAmi duHkhAdetadbravImi te || 20||

AvarjitA ivAbhAnti nighnAshchaitrakikaukurAH |
kAraskarA lohaja~NghA yudhiShThiraniveshane || 21||

himavatsAgarAnUpAH sarvaratnAkarAstathA |
antyAH sarve paryudastA yudhiShThiraniveshane || 22||

jyeShTho.ayamiti mAM matvA shreShThashcheti vishAM pate |
yudhiShThireNa satkRRitya yukto ratnaparigrahe || 23||

upasthitAnAM ratnAnAM shreShThAnAmarghahAriNAm |
nAdRRishyata paraH prAnto nAparastatra bhArata || 24||

na me hastaH samabhavadvasu tatpratigRRihNataH |
prAtiShThanta mayi shrAnte gRRihya dUrAhRRitaM vasu || 25||

kRRitAM bindusaroratnairmayena sphATikachChadAm |
apashyaM nalinIM pUrNAmudakasyeva bhArata || 26||

vastramutkarShati mayi prAhasatsa vRRikodaraH |
shatrorRRiddhivisheSheNa vimUDhaM ratnavarjitam || 27||

tatra sma yadi shaktaH syAM pAtayeyaM vRRikodaram |
sapatnenAvahAso hi sa mAM dahati bhArata || 28||

punashcha tAdRRishImeva vApIM jalajashAlinIm |
matvA shilAsamAM toye patito.asmi narAdhipa || 29||

tatra mAM prAhasatkRRiShNaH pArthena saha sasvanam |
draupadI cha saha strIbhirvyathayantI mano mama || 30||

klinnavastrasya cha jale ki~NkarA rAjachoditAH |
dadurvAsA.nsi me.anyAni tachcha duHkhataraM mama || 31||

pralambhaM cha shRRiNuShvAnyaM gadato me narAdhipa |
advAreNa vinirgachChandvArasa.nsthAnarUpiNA || 32||

abhihatya shilAM bhUyo lalATenAsmi vikShataH || 32||

tatra mAM yamajau dUrAdAlokya lalitau kila |
bAhubhiH parigRRihNItAM shochantau sahitAvubhau || 33||

uvAcha sahadevastu tatra mAM vismayanniva |
idaM dvAramito gachCha rAjanniti punaH punaH || 34||

nAmadheyAni ratnAnAM purastAnna shrutAni me |
yAni dRRiShTAni me tasyAM manastapati tachcha me || 35||

\hrule

\medskip
                  47
\medskip

duryodhana uvAcha||

yanmayA pANDavAnAM tu dRRiShTaM tachChRRiNu bhArata |
AhRRitaM bhUmipAlairhi vasu mukhyaM tatastataH || 1||

na vinde dRRiDhamAtmAnaM dRRiShTvAhaM tadarerdhanam |
phalato bhUmito vApi pratipadyasva bhArata || 2||

aiDA.nshchailAnvArShada.nshA~njAtarUpapariShkRRitAn |
prAvArAjinamukhyA.nshcha kAmbojaH pradadau vasu || 3||

ashvA.nstittirikalmAShA.nstrishataM shukanAsikAn |
uShTravAmIstrishataM cha puShTAH pIlushamI~NgudaiH || 4||

govAsanA brAhmaNAshcha dAsamIyAshcha sarvashaH |
prItyarthaM te mahAbhAgA dharmarAj~no mahAtmanaH || 5||

trikharvaM balimAdAya dvAri tiShThanti vAritAH || 5||

kamaNDalUnupAdAya jAtarUpamayA~nshubhAn |
evaM baliM pradAyAtha praveshaM lebhire tataH || 6||

shataM dAsIsahasrANAM kArpAsikanivAsinAm |
shyAmAstanvyo dIrghakeshyo hemAbharaNabhUShitAH || 7||

shUdrA viprottamArhANi rA~NkavAnyajinAni cha || 7||

baliM cha kRRitsnamAdAya bharukachChanivAsinaH |
upaninyurmahArAja hayAngAndhAradeshajAn || 8||

indrakRRiShTairvartayanti dhAnyairnadImukhaishcha ye |
samudraniShkuTe jAtAH parisindhu cha mAnavAH || 9||

te vairAmAH pAradAshcha va~NgAshcha kitavaiH saha |
vividhaM balimAdAya ratnAni vividhAni cha || 10||

ajAvikaM gohiraNyaM kharoShTraM phalajaM madhu |
kambalAnvividhA.nshchaiva dvAri tiShThanti vAritAH || 11||

prAgjyotiShAdhipaH shUro mlechChAnAmadhipo balI |
yanavaiH sahito rAjA bhagadatto mahArathaH || 12||

AjAneyAnhayA~nshIghrAnAdAyAnilaraMhasaH |
baliM cha kRRitsnamAdAya dvAri tiShThati vAritaH || 13||

ashmasAramayaM bhANDaM shuddhadantatsarUnasIn |
prAgjyotiSho.atha taddattvA bhagadatto.avrajattadA || 14||

dvyakShA.nstryakShA.NllalATAkShAnnAnAdigbhyaH samAgatAn |
auShNIShAnanivAsA.nshcha bAhukAnpuruShAdakAn || 15||

ekapAdA.nshcha tatrAhamapashyaM dvAri vAritAn |
balyarthaM dadatastasmai hiraNyaM rajataM bahu || 16||

indragopakavarNAbhA~nshukavarNAnmanojavAn |
tathaivendrAyudhanibhAnsandhyAbhrasadRRishAnapi || 17||

anekavarNAnAraNyAngRRihItvAshvAnmanojavAn |
jAtarUpamanarghyaM cha dadustasyaikapAdakAH || 18||

chInAnhUNA~nshakAnoDrAnparvatAntaravAsinaH |
vArShNeyAnhArahUNA.nshcha kRRiShNAnhaimavatA.nstathA || 19||

na pArayAmyabhigatAnvividhAndvAri vAritAn |
balyarthaM dadatastasya nAnArUpAnanekashaH || 20||

kRRiShNagrIvAnmahAkAyAnrAsabhA~nshatapAtinaH |
AhArShurdashasAhasrAnvinItAndikShu vishrutAn || 21||

pramANarAgasparshADhyaM bAhlIchInasamudbhavam |
aurNaM cha rA~NkavaM chaiva kITajaM paTTajaM tathA || 22||

kuTTIkRRitaM tathaivAnyatkamalAbhaM sahasrashaH |
shlakShNaM vastramakArpAsamAvikaM mRRidu chAjinam || 23||

nishitA.nshchaiva dIrghAsInRRiShTishaktiparashvadhAn |
aparAntasamudbhUtA.nstathaiva parashU~nshitAn || 24||

rasAngandhA.nshcha vividhAnratnAni cha sahasrashaH |
baliM cha kRRitsnamAdAya dvAri tiShThanti vAritAH || 25||

shakAstukhArAH ka~NkAshcha romashAH shRRi~NgiNo narAH |
mahAgamAndUragamAngaNitAnarbudaM hayAn || 26||

koTishashchaiva bahushaH suvarNaM padmasaMmitam |
balimAdAya vividhaM dvAri tiShThanti vAritAH || 27||

AsanAni mahArhANi yAnAni shayanAni cha |
maNikA~nchanachitrANi gajadantamayAni cha || 28||

rathA.nshcha vividhAkArA~njAtarUpapariShkRRitAn |
hayairvinItaiH sampannAnvaiyAghraparivAraNAn || 29||

vichitrA.nshcha paristomAnratnAni cha sahasrashaH |
nArAchAnardhanArAchA~nshastrANi vividhAni cha || 30||

etaddattvA mahaddravyaM pUrvadeshAdhipo nRRipaH |
praviShTo yaj~nasadanaM pANDavasya mahAtmanaH || 31||

\hrule

\medskip
                  48
\medskip

duryodhana uvAcha||

dAyaM tu tasmai vividhaM shRRiNu me gadato.anagha |
yaj~nArthaM rAjabhirdattaM mahAntaM dhanasa~nchayam || 1||

merumandarayormadhye shailodAmabhito nadIm |
ye te kIchakaveNUnAM ChAyAM ramyAmupAsate || 2||

khashA ekAshanAjyohAH pradarA dIrghaveNavaH |
pashupAshcha kuNindAshcha ta~NgaNAH parata~NgaNAH || 3||

te vai pipIlikaM nAma varadattaM pipIlikaiH |
jAtarUpaM droNameyamahArShuH pu~njasho nRRipAH || 4||

kRRiShNA.NllalAmA.nshchamarA~nshuklA.nshchAnyA~nshashiprabhAn |
himavatpuShpajaM chaiva svAdu kShaudraM tathA bahu || 5||

uttarebhyaH kurubhyashchApyapoDhaM mAlyamambubhiH |
uttarAdapi kailAsAdoShadhIH sumahAbalAH || 6||

pArvatIyA baliM chAnyamAhRRitya praNatAH sthitAH |
ajAtashatrornRRipaterdvAri tiShThanti vAritAH || 7||

ye parArdhe himavataH sUryodayagirau nRRipAH |
vAriSheNasamudrAnte lohityamabhitashcha ye || 8||

phalamUlAshanA ye cha kirAtAshcharmavAsasaH || 8||

chandanAgurukAShThAnAM bhArAnkAlIyakasya cha |
charmaratnasuvarNAnAM gandhAnAM chaiva rAshayaH || 9||

kairAtikAnAmayutaM dAsInAM cha vishAM pate |
AhRRitya ramaNIyArthAndUrajAnmRRigapakShiNaH || 10||

nichitaM parvatebhyashcha hiraNyaM bhUrivarchasam |
baliM cha kRRitsnamAdAya dvAri tiShThanti vAritAH || 11||

kAyavyA daradA dArvAH shUrA vaiyamakAstathA |
audumbarA durvibhAgAH pAradA bAhlikaiH saha || 12||

kAshmIrAH kundamAnAshcha paurakA ha.nsakAyanAH |
shibitrigartayaudheyA rAjanyA madrakekayAH || 13||

ambaShThAH kaukurAstArkShyA vastrapAH pahlavaiH saha |
vasAtayaH samauleyAH saha kShudrakamAlavaiH || 14||

shauNDikAH kukkurAshchaiva shakAshchaiva vishAM pate |
a~NgA va~NgAshcha puNDrAshcha shAnavatyA gayAstathA || 15||

sujAtayaH shreNimantaH shreyA.nsaH shastrapANayaH |
AhArShuH kShatriyA vittaM shatasho.ajAtashatrave || 16||

va~NgAH kali~NgapatayastAmraliptAH sapuNDrakAH |
dukUlaM kaushikaM chaiva patrorNaM prAvarAnapi || 17||

tatra sma dvArapAlaiste prochyante rAjashAsanAt |
kRRitakArAH subalayastato dvAramavApsyatha || 18||

IShAdantAnhemakakShAnpadmavarNAnkuthAvRRitAn |
shailAbhAnnityamattA.nshcha abhitaH kAmyakaM saraH || 19||

dattvaikaiko dashashatAnku~njarAnkavachAvRRitAn |
kShamAvataH kulInA.nshcha dvAreNa prAvisha.nstataH || 20||

ete chAnye cha bahavo gaNA digbhyaH samAgatAH |
anyaishchopAhRRitAnyatra ratnAnIha mahAtmabhiH || 21||

rAjA chitraratho nAma gandharvo vAsavAnugaH |
shatAni chatvAryadadaddhayAnAM vAtaraMhasAm || 22||

tumburustu pramudito gandharvo vAjinAM shatam |
AmrapatrasavarNAnAmadadaddhemamAlinAm || 23||

kRRitI tu rAjA kauravya shUkarANAM vishAM pate |
adadadgajaratnAnAM shatAni subahUnyapi || 24||

virATena tu matsyena balyarthaM hemamAlinAm |
ku~njarANAM sahasre dve mattAnAM samupAhRRite || 25||

pA.nshurAShTrAdvasudAno rAjA ShaDvi.nshatiM gajAn |
ashvAnAM cha sahasre dve rAjankA~nchanamAlinAm || 26||

javasattvopapannAnAM vayaHsthAnAM narAdhipa |
baliM cha kRRitsnamAdAya pANDavebhyo nyavedayat || 27||

yaj~nasenena dAsInAM sahasrANi chaturdasha |
dAsAnAmayutaM chaiva sadArANAM vishAM pate || 28||

gajayuktA mahArAja rathAH ShaDvi.nshatistathA |
rAjyaM cha kRRitsnaM pArthebhyo yaj~nArthaM vai niveditam || 29||

samudrasAraM vaiDUryaM muktAH sha~NkhA.nstathaiva cha |
shatashashcha kuthA.nstatra siMhalAH samupAharan || 30||

sa.nvRRitA maNichIraistu shyAmAstAmrAntalochanAH |
tAngRRihItvA narAstatra dvAri tiShThanti vAritAH || 31||

prItyarthaM brAhmaNAshchaiva kShatriyAshcha vinirjitAH |
upAjahrurvishashchaiva shUdrAH shushrUShavo.api cha || 32||

prItyA cha bahumAnAchcha abhyagachChanyudhiShThiram || 32||

sarve mlechChAH sarvavarNA AdimadhyAntajAstathA |
nAnAdeshasamutthaishcha nAnAjAtibhirAgataiH || 33||

paryasta iva loko.ayaM yudhiShThiraniveshane || 33||

uchchAvachAnupagrAhAnrAjabhiH prahitAnbahUn |
shatrUNAM pashyato duHkhAnmumUrShA me.adya jAyate || 34||

bhRRityAstu ye pANDavAnAM tA.nste vakShyAmi bhArata |
yeShAmAmaM cha pakvaM cha sa.nvidhatte yudhiShThiraH || 35||

ayutaM trINi padmAni gajArohAH sasAdinaH |
rathAnAmarbudaM chApi pAdAtA bahavastathA || 36||

pramIyamANamArabdhaM pachyamAnaM tathaiva cha |
visRRijyamAnaM chAnyatra puNyAhasvana eva cha || 37||

nAbhuktavantaM nAhRRiShTaM nAsubhikShaM katha~nchana |
apashyaM sarvavarNAnAM yudhiShThiraniveshane || 38||

aShTAshItisahasrANi snAtakA gRRihamedhinaH |
tri.nshaddAsIka ekaiko yAnbibharti yudhiShThiraH || 39||

suprItAH parituShTAshcha te.apyAsha.nsantyarikShayam || 39||

dashAnyAni sahasrANi yatInAmUrdhvaretasAm |
bhu~njate rukmapAtrIShu yudhiShThiraniveshane || 40||

bhuktAbhuktaM kRRitAkRRitaM sarvamAkubjavAmanam |
abhu~njAnA yAj~nasenI pratyavaikShadvishAM pate || 41||

dvau karaM na prayachChetAM kuntIputrAya bhArata |
vaivAhikena pA~nchAlAH sakhyenAndhakavRRiShNayaH || 42||

\hrule

\medskip
                  49
\medskip

duryodhana uvAcha||

AryAstu ye vai rAjAnaH satyasandhA mahAvratAH |
paryAptavidyA vaktAro vedAntAvabhRRithAplutAH || 1||

dhRRitimanto hrIniShedhA dharmAtmAno yashasvinaH |
mUrdhAbhiShiktAste chainaM rAjAnaH paryupAsate || 2||

dakShiNArthaM samAnItA rAjabhiH kA.nsyadohanAH |
AraNyA bahusAhasrA apashyaM tatra tatra gAH || 3||

Ajahrustatra satkRRitya svayamudyamya bhArata |
abhiShekArthamavyagrA bhANDamuchchAvachaM nRRipAH || 4||

bAhlIko rathamAhArShIjjAmbUnadapariShkRRitam |
sudakShiNastaM yuyuje shvetaiH kAmbojajairhayaiH || 5||

sunItho.apratimaM tasya anukarShaM mahAyashAH |
dhvajaM chedipatiH kShipramahArShItsvayamudyatam || 6||

dAkShiNAtyaH saMnahanaM sraguShNIShe cha mAgadhaH |
vasudAno maheShvAso gajendraM ShaShTihAyanam || 7||

matsyastvakShAnavAbadhnAdekalavya upAnahau |
AvantyastvabhiShekArthamApo bahuvidhAstathA || 8||

chekitAna upAsa~NgaM dhanuH kAshya upAharat |
asiM rukmatsaruM shalyaH shaikyaM kA~nchanabhUShaNam || 9||

abhyaShi~nchattato dhaumyo vyAsashcha sumahAtapAH |
nAradaM vai puraskRRitya devalaM chAsitaM munim || 10||

prItimanta upAtiShThannabhiShekaM maharShayaH |
jAmadagnyena sahitAstathAnye vedapAragAH || 11||

abhijagmurmahAtmAnaM mantravadbhUridakShiNam |
mahendramiva devendraM divi saptarShayo yathA || 12||

adhArayachChatramasya sAtyakiH satyavikramaH |
dhana~njayashcha vyajane bhImasenashcha pANDavaH || 13||

upAgRRihNAdyamindrAya purAkalpe prajApatiH |
tamasmai sha~NkhamAhArShIdvAruNaM kalashodadhiH || 14||

siktaM niShkasahasreNa sukRRitaM vishvakarmaNA |
tenAbhiShiktaH kRRiShNena tatra me kashmalo.abhavat || 15||

gachChanti pUrvAdaparaM samudraM chApi dakShiNam |
uttaraM tu na gachChanti vinA tAta patatribhiH || 16||

tatra sma dadhmuH shatashaH sha~NkhAnma~NgalyakAraNAt |
prANada.nste samAdhmAtAstatra romANi me.ahRRiShan || 17||

praNatA bhUmipAshchApi peturhInAH svatejasA |
dhRRiShTadyumnaH pANDavAshcha sAtyakiH keshavo.aShTamaH || 18||

sattvasthAH shauryasampannA anyonyapriyakAriNaH |
visa~nj~nAnbhUmipAndRRiShTvA mAM cha te prAhasa.nstadA || 19||

tataH prahRRiShTo bIbhatsuH prAdAddhemaviShANinAm |
shatAnyanaDuhAM pa~ncha dvijamukhyeShu bhArata || 20||

naivaM shambarahantAbhUdyauvanAshvo manurna cha |
na cha rAjA pRRithurvainyo na chApyAsIdbhagIrathaH || 21||

yathAtimAtraM kaunteyaH shriyA paramayA yutaH |
rAjasUyamavApyaivaM harishchandra iva prabhuH || 22||

etAM dRRiShTvA shriyaM pArthe harishchandre yathA vibho |
kathaM nu jIvitaM shreyo mama pashyasi bhArata || 23||

andheneva yugaM naddhaM viparyastaM narAdhipa |
kanIyA.nso vivardhante jyeShThA hIyanti bhArata || 24||

evaM dRRiShTvA nAbhivindAmi sharma  parIkShamANo.api kurupravIra |
tenAhamevaM kRRishatAM gatashcha  vivarNatAM chaiva sashokatAM cha || 25||

\hrule

\medskip
                  50
\medskip

dhRRitarAShTra uvAcha||

tvaM vai jyeShTho jyaiShThineyaH putra mA pANDavAndviShaH |
dveShTA hyasukhamAdatte yathaiva nidhanaM tathA || 1||

avyutpannaM samAnArthaM tulyamitraM yudhiShThiram |
adviShantaM kathaM dviShyAttvAdRRisho bharatarShabha || 2||

tulyAbhijanavIryashcha kathaM bhrAtuH shriyaM nRRipa |
putra kAmayase mohAnmaivaM bhUH shAmya sAdhviha || 3||

atha yaj~navibhUtiM tAM kA~NkShase bharatarShabha |
RRitvijastava tanvantu saptatantuM mahAdhvaram || 4||

AhariShyanti rAjAnastavApi vipulaM dhanam |
prItyA cha bahumAnAchcha ratnAnyAbharaNAni cha || 5||

anarthAcharitaM tAta parasvaspRRihaNaM bhRRisham |
svasantuShTaH svadharmastho yaH sa vai sukhamedhate || 6||

avyApAraH parArtheShu nityodyogaH svakarmasu |
udyamo rakShaNe sveShAmetadvaibhavalakShaNam || 7||

vipattiShvavyatho dakSho nityamutthAnavAnnaraH |
apramatto vinItAtmA nityaM bhadrANi pashyati || 8||

antarvedyAM dadadvittaM kAmAnanubhavanpriyAn |
krIDanstrIbhirnirAta~NkaH prashAmya bharatarShabha || 9||

duryodhana uvAcha||

jAnanvai mohayasi mAM nAvi nauriva sa.nyatA |
svArthe kiM nAvadhAnaM te utAho dveShTi mAM bhavAn || 10||

na santIme dhArtarAShTrA yeShAM tvamanushAsitA |
bhaviShyamarthamAkhyAsi sadA tvaM kRRityamAtmanaH || 11||

parapraNeyo.agraNIrhi yashcha mArgAtpramuhyati |
panthAnamanugachCheyuH kathaM tasya padAnugAH || 12||

rAjanparigatapraj~no vRRiddhasevI jitendriyaH |
pratipannAnsvakAryeShu saMmohayasi no bhRRisham || 13||

lokavRRittAdrAjavRRittamanyadAha bRRihaspatiH |
tasmAdrAj~nA prayatnena svArthashchintyaH sadaiva hi || 14||

kShatriyasya mahArAja jaye vRRittiH samAhitA |
sa vai dharmo.astvadharmo vA svavRRittau bharatarShabha || 15||

prakAlayeddishaH sarvAH pratodeneva sArathiH |
pratyamitrashriyaM dIptAM bubhUShurbharatarShabha || 16||

prachChanno vA prakAsho vA yo yogo ripubAndhanaH |
tadvai shastraM shastravidAM na shastraM ChedanaM smRRitam || 17||

asantoShaH shriyo mUlaM tasmAttaM kAmayAmyaham |
samuchChraye yo yatate sa rAjanparamo nayI || 18||

mamatvaM hi na kartavyamaishvarye vA dhane.api vA |
pUrvAvAptaM harantyanye rAjadharmaM hi taM viduH || 19||

adrohe samayaM kRRitvA chichCheda namucheH shiraH |
shakraH sA hi matA tasya ripau vRRittiH sanAtanI || 20||

dvAvetau grasate bhUmiH sarpo bilashayAniva |
rAjAnaM chAviroddhAraM brAhmaNaM chApravAsinam || 21||

nAsti vai jAtitaH shatruH puruShasya vishAM pate |
yena sAdhAraNI vRRittiH sa shatrurnetaro janaH || 22||

shatrupakShaM samRRidhyantaM yo mohAtsamupekShate |
vyAdhirApyAyita iva tasya mUlaM Chinatti saH || 23||

alpo.api hyariratyantaM vardhamAnaparAkramaH |
valmIko mUlaja iva grasate vRRikShamantikAt || 24||

AjamIDha riporlakShmIrmA te rochiShTa bhArata |
eSha bhAraH sattvavatAM nayaH shirasi dhiShThitaH || 25||

janmavRRiddhimivArthAnAM yo vRRiddhimabhikA~NkShate |
edhate j~nAtiShu sa vai sadyovRRiddhirhi vikramaH || 26||

nAprApya pANDavaishvaryaM sa.nshayo me bhaviShyati |
avApsye vA shriyaM tAM hi sheShye vA nihato yudhi || 27||

atAdRRishasya kiM me.adya jIvitena vishAM pate |
vardhante pANDavA nityaM vayaM tu sthiravRRiddhayaH || 28||

\hrule

\medskip
                  51
\medskip

shakuniruvAcha||

yAM tvametAM shriyaM dRRiShTvA pANDuputre yudhiShThire |
tapyase tAM hariShyAmi dyUtenAhUyatAM paraH || 1||

agatvA sa.nshayamahamayuddhvA cha chamUmukhe |
akShAnkShipannakShataH sanvidvAnaviduSho jaye || 2||

glahAndhanUMShi me viddhi sharAnakShA.nshcha bhArata |
akShANAM hRRidayaM me jyAM rathaM viddhi mamAstaram || 3||

duryodhana uvAcha||

ayamutsahate rAja~nshriyamAhartumakShavit |
dyUtena pANDuputrebhyastattubhyaM tAta rochatAm || 4||

dhRRitarAShTra uvAcha||

sthito.asmi shAsane bhrAturvidurasya mahAtmanaH |
tena sa~Ngamya vetsyAmi kAryasyAsya vinishchayam || 5||

duryodhana uvAcha||

vihaniShyati te buddhiM viduro muktasa.nshayaH |
pANDavAnAM hite yukto na tathA mama kaurava || 6||

nArabhetparasAmarthyAtpuruShaH kAryamAtmanaH |
matisAmyaM dvayornAsti kAryeShu kurunandana || 7||

bhayaM pariharanmanda AtmAnaM paripAlayan |
varShAsu klinnakaTavattiShThannevAvasIdati || 8||

na vyAdhayo nApi yamaH shreyaHprAptiM pratIkShate |
yAvadeva bhavetkalpastAvachChreyaH samAcharet || 9||

dhRRitarAShTra uvAcha||

sarvathA putra balibhirvigrahaM te na rochaye |
vairaM vikAraM sRRijati tadvai shastramanAyasam || 10||

anarthamarthaM manyase rAjaputra  sa~NgranthanaM kalahasyAtighoram |
tadvai pravRRittaM tu yathA kathaM chi dvimokShayechchApyasisAyakA.nshcha || 11||

duryodhana uvAcha||

dyUte purANairvyavahAraH praNIta statrAtyayo nAsti na samprahAraH |
tadrochatAM shakunervAkyamadya  sabhAM kShipraM tvamihAj~nApayasva || 12||

svargadvAraM dIvyatAM no vishiShTaM  tadvartinAM chApi tathaiva yuktam |
bhavedevaM hyAtmanA tulyameva  durodaraM pANDavaistvaM kuruShva || 13||

dhRRitarAShTra uvAcha||

vAkyaM na me rochate yattvayoktaM  yatte priyaM tatkriyatAM narendra |
pashchAttapsyase tadupAkramya vAkyaM  na hIdRRishaM bhAvi vacho hi dharmyam || 14||

dRRiShTaM hyetadvidureNaivameva  sarvaM pUrvaM buddhividyAnugena |
tadevaitadavashasyAbhyupaiti  mahadbhayaM kShatriyabIjaghAti || 15||

vaishampAyana uvAcha||

evamuktvA dhRRitarAShTro manIShI  daivaM matvA paramaM dustaraM cha |
shashAsochchaiH puruShAnputravAkye  sthito rAjA daivasaMmUDhachetAH || 16||

sahasrastambhAM hemavaiDUryachitrAM  shatadvArAM toraNasphATishRRi~NgAm |
sabhAmagryAM kroshamAtrAyatAM me  tadvistArAmAshu kurvantu yuktAH || 17||

shrutvA tasya tvaritA nirvisha~NkAH  prAj~nA dakShAstAM tathA chakrurAshu |
sarvadravyANyupajahruH sabhAyAM  sahasrashaH shilpinashchApi yuktAH || 18||

kAlenAlpenAtha niShThAM gatAM tAM  sabhAM ramyAM bahuratnAM vichitrAm |
chitrairhaimairAsanairabhyupetA mAchakhyuste tasya rAj~naH pratItAH || 19||

tato vidvAnviduraM mantrimukhya muvAchedaM dhRRitarAShTro narendraH |
yudhiShThiraM rAjaputraM hi gatvA  madvAkyena kShipramihAnayasva || 20||

sabheyaM me bahuratnA vichitrA  shayyAsanairupapannA mahArhaiH |
sA dRRishyatAM bhrAtRRibhiH sArdhametya  suhRRiddyUtaM vartatAmatra cheti || 21||

matamAj~nAya putrasya dhRRitarAShTro narAdhipaH |
matvA cha dustaraM daivametadrAjA chakAra ha || 22||

anyAyena tathoktastu viduro viduShAM varaH |
nAbhyanandadvacho bhrAturvachanaM chedamabravIt || 23||

nAbhinandAmi nRRipate praiShametaM  maivaM kRRithAH kulanAshAdbibhemi |
putrairbhinnaiH kalahaste dhruvaM syA detachCha~Nke dyUtakRRite narendra || 24||

dhRRitarAShTra uvAcha||

neha kShattaH kalahastapsyate mAM  na cheddaivaM pratilomaM bhaviShyat |
dhAtrA tu diShTasya vashe kiledaM  sarvaM jagachcheShTati na svatantram || 25||

tadadya vidura prApya rAjAnaM mama shAsanAt |
kShipramAnaya durdharShaM kuntIputraM yudhiShThiram || 26||

\hrule

\medskip
                  52
\medskip

vaishampAyana uvAcha||

tataH prAyAdviduro.ashvairudArai rmahAjavairbalibhiH sAdhudAntaiH |
balAnniyukto dhRRitarAShTreNa rAj~nA  manIShiNAM pANDavAnAM sakAsham || 1||

so.abhipatya tadadhvAnamAsAdya nRRipateH puram |
pravivesha mahAbuddhiH pUjyamAno dvijAtibhiH || 2||

sa rAjagRRihamAsAdya kuberabhavanopamam |
abhyagachChata dharmAtmA dharmaputraM yudhiShThiram || 3||

taM vai rAjA satyadhRRitirmahAtmA  ajAtashatrurviduraM yathAvat |
pUjApUrvaM pratigRRihyAjamIDha stato.apRRichChaddhRRitarAShTraM saputram || 4||

yudhiShThira uvAcha||

vij~nAyate te manaso na praharShaH  kachchitkShattaH kushalenAgato.asi |
kachchitputrAH sthavirasyAnulomA  vashAnugAshchApi visho.api kachchit || 5||

vidura uvAcha||

rAjA mahAtmA kushalI saputra  Aste vRRito j~nAtibhirindrakalpaiH |
prIto rAjanputragaNairvinItai rvishoka evAtmaratirdRRiDhAtmA || 6||

idaM tu tvAM kururAjo.abhyuvAcha  pUrvaM pRRiShTvA kushalaM chAvyayaM cha |
iyaM sabhA tvatsabhAtulyarUpA  bhrAtR^INAM te pashya tAmetya putra || 7||

samAgamya bhrAtRRibhiH pArtha tasyAM  suhRRiddyUtaM kriyatAM ramyatAM cha |
prIyAmahe bhavataH sa~Ngamena  samAgatAH kuravashchaiva sarve || 8||

durodarA vihitA ye tu tatra  mahAtmanA dhRRitarAShTreNa rAj~nA |
tAndrakShyase kitavAnsaMniviShTA nityAgato.ahaM nRRipate tajjuShasva || 9||

yudhiShThira uvAcha||

dyUte kShattaH kalaho vidyate naH  ko vai dyUtaM rochayedbudhyamAnaH |
kiM vA bhavAnmanyate yuktarUpaM  bhavadvAkye sarva eva sthitAH sma || 10||

vidura uvAcha||

jAnAmyahaM dyUtamanarthamUlaM  kRRitashcha yatno.asya mayA nivAraNe |
rAjA tu mAM prAhiNottvatsakAshaM  shrutvA vidva~nshreya ihAcharasva || 11||

yudhiShThira uvAcha||

ke tatrAnye kitavA dIvyamAnA  vinA rAj~no dhRRitarAShTrasya putraiH |
pRRichChAmi tvAM vidura brUhi nastA nyairdIvyAmaH shatashaH saMnipatya || 12||

vidura uvAcha||

gAndhArarAjaH shakunirvishAM pate  rAjAtidevI kRRitahasto matAkShaH |
vivi.nshatishchitrasenashcha rAjA  satyavrataH purumitro jayashcha || 13||

yudhiShThira uvAcha||

mahAbhayAH kitavAH saMniviShTA  mAyopadhA devitAro.atra santi |
dhAtrA tu diShTasya vashe kiledaM  nAdevanaM kitavairadya tairme || 14||

nAhaM rAj~no dhRRitarAShTrasya shAsanA nna gantumichChAmi kave durodaram |
iShTo hi putrasya pitA sadaiva  tadasmi kartA vidurAttha mAM yathA || 15||

na chAkAmaH shakuninA devitAhaM  na chenmAM dhRRiShNurAhvayitA sabhAyAm |
AhUto.ahaM na nivarte kadA chi ttadAhitaM shAshvataM vai vrataM me || 16||

vaishampAyana uvAcha||

evamuktvA viduraM dharmarAjaH  prAyAtrikaM sarvamAj~nApya tUrNam |
prAyAchChvobhUte sagaNaH sAnuyAtraH  saha strIbhirdraupadImAdikRRitvA || 17||

daivaM praj~nAM tu muShNAti tejashchakShurivApatat |
dhAtushcha vashamanveti pAshairiva naraH sitaH || 18||

ityuktvA prayayau rAjA saha kShattrA yudhiShThiraH |
amRRiShyamANastatpArthaH samAhvAnamari.ndamaH || 19||

bAhlikena rathaM dattamAsthAya paravIrahA |
parichChanno yayau pArtho bhrAtRRibhiH saha pANDavaH || 20||

rAjashriyA dIpyamAno yayau brahmapuraHsaraH |
dhRRitarAShTreNa chAhUtaH kAlasya samayena cha || 21||

sa hAstinapuraM gatvA dhRRitarAShTragRRihaM yayau |
samiyAya cha dharmAtmA dhRRitarAShTreNa pANDavaH || 22||

tathA droNena bhIShmeNa karNena cha kRRipeNa cha |
samiyAya yathAnyAyaM drauNinA cha vibhuH saha || 23||

sametya cha mahAbAhuH somadattena chaiva ha |
duryodhanena shalyena saubalena cha vIryavAn || 24||

ye chAnye tatra rAjAnaH pUrvameva samAgatAH |
jayadrathena cha tathA kurubhishchApi sarvashaH || 25||

tataH sarvairmahAbAhurbhrAtRRibhiH parivAritaH |
pravivesha gRRihaM rAj~no dhRRitarAShTrasya dhImataH || 26||

dadarsha tatra gAndhArIM devIM patimanuvratAm |
snuShAbhiH sa.nvRRitAM shashvattArAbhiriva rohiNIm || 27||

abhivAdya sa gAndhArIM tayA cha pratinanditaH |
dadarsha pitaraM vRRiddhaM praj~nAchakShuShamIshvaram || 28||

rAj~nA mUrdhanyupAghrAtAste cha kauravanandanAH |
chatvAraH pANDavA rAjanbhImasenapurogamAH || 29||

tato harShaH samabhavatkauravANAM vishAM pate |
tAndRRiShTvA puruShavyAghrAnpANDavAnpriyadarshanAn || 30||

vivishuste.abhyanuj~nAtA ratnavanti gRRihANyatha |
dadRRishushchopayAtAstAndraupadIpramukhAH striyaH || 31||

yAj~nasenyAH parAmRRiddhiM dRRiShTvA prajvalitAmiva |
snuShAstA dhRRitarAShTrasya nAtipramanaso.abhavan || 32||

tataste puruShavyAghrA gatvA strIbhistu sa.nvidam |
kRRitvA vyAyAmapUrvANi kRRityAni pratikarma cha || 33||

tataH kRRitAhnikAH sarve divyachandanarUShitAH |
kalyANamanasashchaiva brAhmaNAnsvasti vAchya cha || 34||

manoj~namashanaM bhuktvA vivishuH sharaNAnyatha |
upagIyamAnA nArIbhirasvapankurunandanAH || 35||

jagAma teShAM sA rAtriH puNyA rativihAriNAm |
stUyamAnAshcha vishrAntAH kAle nidrAmathAtyajan || 36||

sukhoShitAstAM rajanIM prAtaH sarve kRRitAhnikAH |
sabhAM ramyAM pravivishuH kitavairabhisa.nvRRitAm || 37||

\hrule

\medskip
                  53
\medskip

shakuniruvAcha||

upastIrNA sabhA rAjanrantuM chaite kRRitakShaNAH |
akShAnuptvA devanasya samayo.astu yudhiShThira || 1||

yudhiShThira uvAcha||

nikRRitirdevanaM pApaM na kShAtro.atra parAkramaH |
na cha nItirdhruvA rAjankiM tvaM dyUtaM prasha.nsasi || 2||

na hi mAnaM prasha.nsanti nikRRitau kitavasya ha |
shakune maiva no jaiShIramArgeNa nRRisha.nsavat || 3||

shakuniruvAcha||

yo.anveti sa~NkhyAM nikRRitau vidhij~na shcheShTAsvakhinnaH kitavo.akShajAsu |
mahAmatiryashcha jAnAti dyUtaM  sa vai sarvaM sahate prakriyAsu || 4||

akShaglahaH so.abhibhavetparaM na stenaiva kAlo bhavatIdamAttha |
dIvyAmahe pArthiva mA visha~NkAM  kuruShva pANaM cha chiraM cha mA kRRithAH || 5||

yudhiShThira uvAcha||

evamAhAyamasito devalo munisattamaH |
imAni lokadvArANi yo vai sa~ncharate sadA || 6||

idaM vai devanaM pApaM mAyayA kitavaiH saha |
dharmeNa tu jayo yuddhe tatparaM sAdhu devanam || 7||

nAryA mlechChanti bhAShAbhirmAyayA na charantyuta |
ajihmamashaThaM yuddhametatsatpuruShavratam || 8||

shaktito brAhmaNAnvandyA~nshikShituM prayatAmahe |
tadvai vittaM mAtidevIrmA jaiShIH shakune param || 9||

nAhaM nikRRityA kAmaye sukhAnyuta dhanAni vA |
kitavasyApyanikRRitervRRittametanna pUjyate || 10||

shakuniruvAcha||

shrotriyo.ashrotriyamuta nikRRityaiva yudhiShThira |
vidvAnaviduSho.abhyeti nAhustAM nikRRitiM janAH || 11||

evaM tvaM mAmihAbhyetya nikRRitiM yadi manyase |
devanAdvinivartasva yadi te vidyate bhayam || 12||

yudhiShThira uvAcha||

AhUto na nivarteyamiti me vratamAhitam |
vidhishcha balavAnrAjandiShTasyAsmi vashe sthitaH || 13||

asminsamAgame kena devanaM me bhaviShyati |
pratipANashcha ko.anyo.asti tato dyUtaM pravartatAm || 14||

duryodhana uvAcha||

ahaM dAtAsmi ratnAnAM dhanAnAM cha vishAM pate |
madarthe devitA chAyaM shakunirmAtulo mama || 15||

yudhiShThira uvAcha||

anyenAnyasya viShamaM devanaM pratibhAti me |
etadvidvannupAdatsva kAmamevaM pravartatAm || 16||

vaishampAyana uvAcha||

upohyamAne dyUte tu rAjAnaH sarva eva te |
dhRRitarAShTraM puraskRRitya vivishustAM sabhAM tataH || 17||

bhIShmo droNaH kRRipashchaiva vidurashcha mahAmatiH |
nAtIvaprItamanasaste.anvavartanta bhArata || 18||

te dva.ndvashaH pRRithakchaiva siMhagrIvA mahaujasaH |
siMhAsanAni bhUrINi vichitrANi cha bhejire || 19||

shushubhe sA sabhA rAjanrAjabhistaiH samAgataiH |
devairiva mahAbhAgaiH samavetaistriviShTapam || 20||

sarve vedavidaH shUrAH sarve bhAsvaramUrtayaH |
prAvartata mahArAja suhRRiddyUtamanantaram || 21||

yudhiShThira uvAcha||

ayaM bahudhano rAjansAgarAvartasambhavaH |
maNirhArottaraH shrImAnkanakottamabhUShaNaH || 22||

etadrAjandhanaM mahyaM pratipANastu kastava |
bhavatveSha kramastAta jayAmyenaM durodaram || 23||

duryodhana uvAcha||

santi me maNayashchaiva dhanAni vividhAni cha |
matsarashcha na me.artheShu jayAmyenaM durodaram || 24||

vaishampAyana uvAcha||

tato jagrAha shakunistAnakShAnakShatattvavit |
jitamityeva shakuniryudhiShThiramabhAShata || 25||

\hrule

\medskip
                  54
\medskip

yudhiShThira uvAcha||

mattaH kaitavakenaiva yajjito.asmi durodaram |
shakune hanta dIvyAmo glahamAnAH sahasrashaH || 1||

ime niShkasahasrasya kuNDino bharitAH shatam |
kosho hiraNyamakShayyaM jAtarUpamanekashaH || 2||

etadrAjandhanaM mahyaM tena dIvyAmyahaM tvayA || 2||

vaishampAyana uvAcha||

ityuktaH shakuniH prAha jitamityeva taM nRRipam || 3||
yudhiShThira uvAcha||

ayaM sahasrasamito vaiyAghraH supravartitaH |
suchakropaskaraH shrImAnki~NkiNIjAlamaNDitaH || 4||

saMhrAdano rAjaratho ya ihAsmAnupAvahat |
jaitro rathavaraH puNyo meghasAgaraniHsvanaH || 5||

aShTau yaM kurarachChAyAH sadashvA rAShTrasaMmatAH |
vahanti naiShAmuchyeta padA bhUmimupaspRRishan || 6||

etadrAjandhanaM mahyaM tena dIvyAmyahaM tvayA || 6||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 7||

yudhiShThira uvAcha||

sahasrasa~NkhyA nAgA me mattAstiShThanti saubala |
hemakakShAH kRRitApIDAH padmino hemamAlinaH || 8||

sudAntA rAjavahanAH sarvashabdakShamA yudhi |
IShAdantA mahAkAyAH sarve chAShTakareNavaH || 9||

sarve cha purabhettAro nagameghanibhA gajAH |
etadrAjandhanaM mahyaM tena dIvyAmyahaM tvayA || 10||

vaishampAyana uvAcha||

tameva.nvAdinaM pArthaM prahasanniva saubalaH |
jitamityeva shakuniryudhiShThiramabhAShata || 11||

yudhiShThira uvAcha||

shataM dAsIsahasrANi taruNyo me prabhadrikAH |
kambukeyUradhAriNyo niShkakaNThyaH svala~NkRRitAH || 12||

mahArhamAlyAbharaNAH suvastrAshchandanokShitAH |
maNInhema cha bibhratyaH sarvA vai sUkShmavAsasaH || 13||

anusevAM charantImAH kushalA nRRityasAmasu |
snAtakAnAmamAtyAnAM rAj~nAM cha mama shAsanAt || 14||

etadrAjandhanaM mahyaM tena dIvyAmyahaM tvayA || 14||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 15||

yudhiShThira uvAcha||

etAvantyeva dAsAnAM sahasrANyuta santi me |
pradakShiNAnulomAshcha prAvAravasanAH sadA || 16||

prAj~nA medhAvino dakShA yuvAno mRRiShTakuNDalAH |
pAtrIhastA divArAtramatithInbhojayantyuta || 17||

etadrAjandhanaM mahyaM tena dIvyAmyahaM tvayA || 17||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 18||

yudhiShThira uvAcha||

rathAstAvanta eveme hemabhANDAH patAkinaH |
hayairvinItaiH sampannA rathibhishchitrayodhibhiH || 19||

ekaiko yatra labhate sahasraparamAM bhRRitim |
yudhyato.ayudhyato vApi vetanaM mAsakAlikam || 20||

etadrAjandhanaM mahyaM tena dIvyAmyahaM tvayA || 20||

vaishampAyana uvAcha||

ityevamukte pArthena kRRitavairo durAtmavAn |
jitamityeva shakuniryudhiShThiramabhAShata || 21||

yudhiShThira uvAcha||

ashvA.nstittirikalmAShAngAndharvAnhemamAlinaH |
dadau chitrarathastuShTo yA.nstAngANDIvadhanvane || 22||

etadrAjandhanaM mahyaM tena dIvyAmyahaM tvayA || 22||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 23||

yudhiShThira uvAcha||

rathAnAM shakaTAnAM cha hayAnAM chAyutAni me |
yuktAnAmeva tiShThanti vAhairuchchAvachairvRRitAH || 24||

evaM varNasya varNasya samuchchIya sahasrashaH |
kShIraM pibantastiShThanti bhu~njAnAH shAlitaNDulAn || 25||

ShaShTistAni sahasrANi sarve pRRithulavakShasaH |
etadrAjandhanaM mahyaM tena dIvyAmyahaM tvayA || 26||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 27||

yudhiShThira uvAcha||

tAmralohaiH parivRRitA nidhayo me chatuHshatAH |
pa~nchadrauNika ekaikaH suvarNasyAhatasya vai || 28||

etadrAjandhanaM mahyaM tena dIvyAmyahaM tvayA || 28||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 29||

\hrule

\medskip
                  55
\medskip

vidura uvAcha||

mahArAja vijAnIhi yattvAM vakShyAmi tachChRRiNu |
mumUrShorauShadhamiva na rochetApi te shrutam || 1||

yadvai purA jAtamAtro rurAva  gomAyuvadvisvaraM pApachetAH |
duryodhano bhAratAnAM kulaghnaH  so.ayaM yukto bhavitA kAlahetuH || 2||

gRRihe vasantaM gomAyuM tvaM vai matvA na budhyase |
duryodhanasya rUpeNa shRRiNu kAvyAM giraM mama || 3||

madhu vai mAdhviko labdhvA prapAtaM nAvabudhyate |
Aruhya taM majjati vA patanaM vAdhigachChati || 4||

so.ayaM matto.akShadevena madhuvanna parIkShate |
prapAtaM budhyate naiva vairaM kRRitvA mahArathaiH || 5||

viditaM te mahArAja rAjasvevAsama~njasam |
andhakA yAdavA bhojAH sametAH ka.nsamatyajan || 6||

niyogAchcha hate tasminkRRiShNenAmitraghAtinA |
evaM te j~nAtayaH sarve modamAnAH shataM samAH || 7||

tvanniyuktaH savyasAchI nigRRihNAtu suyodhanam |
nigrahAdasya pApasya modantAM kuravaH sukham || 8||

kAkenemA.nshchitrabarhA~nshArdUlAnkroShTukena cha |
krINIShva pANDavAnrAjanmA majjIH shokasAgare || 9||

tyajetkulArthe puruShaM grAmasyArthe kulaM tyajet |
grAmaM janapadasyArthe AtmArthe pRRithivIM tyajet || 10||

sarvaj~naH sarvabhAvaj~naH sarvashatrubhaya~NkaraH |
iti sma bhAShate kAvyo jambhatyAge mahAsurAn || 11||

hiraNyaShThIvinaH kashchitpakShiNo vanagocharAn |
gRRihe kila kRRitAvAsA.NllobhAdrAjannapIDayat || 12||

sadopabhojyA.NllobhAndho hiraNyArthe parantapa |
AyatiM cha tadAtvaM cha ubhe sadyo vyanAshayat || 13||

tadAtvakAmaH pANDU.nstvaM mA druho bharatarShabha |
mohAtmA tapyase pashchAtpakShihA puruSho yathA || 14||

jAtaM jAtaM pANDavebhyaH puShpamAdatsva bhArata |
mAlAkAra ivArAme snehaM kurvanpunaH punaH || 15||

vRRikShAna~NgArakArIva mainAndhAkShIH samUlakAn |
mA gamaH sasutAmAtyaH sabalashcha parAbhavam || 16||

samavetAnhi kaH pArthAnpratiyudhyeta bhArata |
marudbhiH sahito rAjannapi sAkShAnmarutpatiH || 17||

\hrule

\medskip
                  56
\medskip

vidura uvAcha||

dyUtaM mUlaM kalahasyAnupAti  mithobhedAya mahate vA raNAya |
yadAsthito.ayaM dhRRitarAShTrasya putro  duryodhanaH sRRijate vairamugram || 1||

prAtipIyAH shAntanavA bhaimasenAH sabAhlikAH |
duryodhanAparAdhena kRRichChraM prApsyanti sarvashaH || 2||

duryodhano madenaiva kShemaM rAShTrAdapohati |
viShANaM gauriva madAtsvayamArujate balAt || 3||

yashchittamanveti parasya rAja nvIraH kaviH svAmatipatya dRRiShTim |
nAvaM samudra iva bAlanetrA mAruhya ghore vyasane nimajjet || 4||

duryodhano glahate pANDavena  priyAyase tvaM jayatIti tachcha |
atinarmAjjAyate samprahAro  yato vinAshaH samupaiti pu.nsAm || 5||

AkarShaste.avAkphalaH kupraNIto  hRRidi prauDho mantrapadaH samAdhiH |
yudhiShThireNa saphalaH sa.nstavo.astu  sAmnaH surikto.arimateH sudhanvA || 6||

prAtipIyAH shAntanavAshcha rAja nkAvyAM vAchaM shRRiNuta mAtyagAdvaH |
vaishvAnaraM prajvalitaM sughora mayuddhena prashamayatotpatantam || 7||

yadA manyuM pANDavo.ajAtashatru rna sa.nyachChedakShamayAbhibhUtaH |
vRRikodaraH savyasAchI yamau cha  ko.atra dvIpaH syAttumule vastadAnIm || 8||

mahArAja prabhavastvaM dhanAnAM  purA dyUtAnmanasA yAvadichCheH |
bahu vittaM pANDavA.nshchejjayestvaM  kiM tena syAdvasu vindeha pArthAn || 9||

jAnImahe devitaM saubalasya  veda dyUte nikRRitiM pArvatIyaH |
yataH prAptaH shakunistatra yAtu  mAyAyodhI bhArata pArvatIyaH || 10||

\hrule

\medskip
                  57
\medskip

duryodhana uvAcha||

pareShAmeva yashasA shlAghase tvaM  sadA ChannaH kutsayandhArtarAShTrAn |
jAnImastvAM vidura yatpriyastvaM  bAlAnivAsmAnavamanyase tvam || 1||

suvij~neyaH puruSho.anyatrakAmo  nindAprasha.nse hi tathA yunakti |
jihvA manaste hRRidayaM nirvyanakti  jyAyo nirAha manasaH prAtikUlyam || 2||

utsa~Ngena vyAla ivAhRRito.asi  mArjAravatpoShakaM chopaha.nsi |
bhartRRighnatvAnna hi pApIya Ahu stasmAtkShattaH kiM na bibheShi pApAt || 3||

jitvA shatrUnphalamAptaM mahanno  mAsmAnkShattaH paruShANIha vochaH |
dviShadbhistvaM samprayogAbhinandI  muhurdveShaM yAsi naH sampramohAt || 4||

amitratAM yAti naro.akShamaM bruva nnigUhate guhyamamitrasa.nstave |
tadAshritApatrapA kiM na bAdhate  yadichChasi tvaM tadihAdya bhAShase || 5||

mA no.avama.nsthA vidma manastavedaM  shikShasva buddhiM sthavirANAM sakAshAt |
yasho rakShasva vidura sampraNItaM  mA vyApRRitaH parakAryeShu bhUstvam || 6||

ahaM karteti vidura mAvama.nsthA  mA no nityaM paruShANIha vochaH |
na tvAM pRRichChAmi vidura yaddhitaM me  svasti kShattarmA titikShUnkShiNu tvam || 7||

ekaH shAstA na dvitIyo.asti shAstA  garbhe shayAnaM puruShaM shAsti shAstA |
tenAnushiShTaH pravaNAdivAmbho  yathA niyukto.asmi tathA vahAmi || 8||

bhinatti shirasA shailamahiM bhojayate cha yaH |
sa eva tasya kurute kAryANAmanushAsanam || 9||

yo balAdanushAstIha so.amitraM tena vindati |
mitratAmanuvRRittaM tu samupekSheta paNDitaH || 10||

pradIpya yaH pradIptAgniM prAktvarannAbhidhAvati |
bhasmApi na sa vindeta shiShTaM kvachana bhArata || 11||

na vAsayetpAravargyaM dviShantaM  visheShataH kShattarahitaM manuShyam |
sa yatrechChasi vidura tatra gachCha  susAntvitApi hyasatI strI jahAti || 12||

vidura uvAcha||

etAvatA ye puruShaM tyajanti  teShAM sakhyamantavadbrUhi rAjan |
rAj~nAM hi chittAni pariplutAni  sAntvaM dattvA musalairghAtayanti || 13||

abAlastvaM manyase rAjaputra  bAlo.ahamityeva sumandabuddhe |
yaH sauhRRide puruShaM sthApayitvA  pashchAdenaM dUShayate sa bAlaH || 14||

na shreyase nIyate mandabuddhiH  strI shrotriyasyeva gRRihe praduShTA |
dhruvaM na rochedbharatarShabhasya  patiH kumAryA iva ShaShTivarShaH || 15||

anupriyaM chedanukA~NkShase tvaM  sarveShu kAryeShu hitAhiteShu |
striyashcha rAja~njaDapa~NgukA.nshcha  pRRichCha tvaM vai tAdRRishA.nshchaiva mUDhAn || 16||

labhyaH khalu prAtipIya naro.anupriyavAgiha |
apriyasya tu pathyasya vaktA shrotA cha durlabhaH || 17||

yastu dharme parAshvasya hitvA bhartuH priyApriye |
apriyANyAha pathyAni tena rAjA sahAyavAn || 18||

avyAdhijaM kaTukaM tIkShNamuShNaM  yashomuShaM paruShaM pUtigandhi |
satAM peyaM yanna pibantyasanto  manyuM mahArAja piba prashAmya || 19||

vaichitravIryasya yasho dhanaM cha  vA~nChAmyahaM sahaputrasya shashvat |
yathA tathA vo.astu namashcha vo.astu  mamApi cha svasti dishantu viprAH || 20||

AshIviShAnnetraviShAnkopayenna tu paNDitaH |
evaM te.ahaM vadAmIdaM prayataH kurunandana || 21||

\hrule

\medskip
                  58
\medskip

shakuniruvAcha||

bahu vittaM parAjaiShIH pANDavAnAM yudhiShThira |
AchakShva vittaM kaunteya yadi te.astyaparAjitam || 1||

yudhiShThira uvAcha||

mama vittamasa~NkhyeyaM yadahaM veda saubala |
atha tvaM shakune kasmAdvittaM samanupRRichChasi || 2||

ayutaM prayutaM chaiva kharvaM padmaM tathArbudam |
sha~NkhaM chaiva nikharvaM cha samudraM chAtra paNyatAm || 3||

etanmama dhanaM rAja.nstena dIvyAmyahaM tvayA || 3||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 4||

yudhiShThira uvAcha||

gavAshvaM bahudhenUkamasa~NkhyeyamajAvikam |
yatki~nchidanuvarNAnAM prAksindhorapi saubala || 5||

etanmama dhanaM rAja.nstena dIvyAmyahaM tvayA || 5||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 6||

yudhiShThira uvAcha||

puraM janapado bhUmirabrAhmaNadhanaiH saha |
abrAhmaNAshcha puruShA rAja~nshiShTaM dhanaM mama || 7||

etadrAjandhanaM mahyaM tena dIvyAmyahaM tvayA || 7||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 8||

yudhiShThira uvAcha||

rAjaputrA ime rAja~nshobhante yena bhUShitAH |
kuNDalAni cha niShkAshcha sarvaM chA~NgavibhUShaNam || 9||

etanmama dhanaM rAja.nstena dIvyAmyahaM tvayA || 9||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 10||

yudhiShThira uvAcha||

shyAmo yuvA lohitAkShaH siMhaskandho mahAbhujaH |
nakulo glaha eko me yachchaitatsvagataM dhanam || 11||

shakuniruvAcha||

priyaste nakulo rAjanrAjaputro yudhiShThira |
asmAkaM dhanatAM prApto bhUyastvaM kena dIvyasi || 12||

vaishampAyana uvAcha||

evamuktvA tu shakunistAnakShAnpratyapadyata |
jitamityeva shakuniryudhiShThiramabhAShata || 13||

yudhiShThira uvAcha||

ayaM dharmAnsahadevo.anushAsti  loke hyasminpaNDitAkhyAM gatashcha |
anarhatA rAjaputreNa tena  tvayA dIvyAmyapriyavatpriyeNa || 14||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 15||

shakuniruvAcha||

mAdrIputrau priyau rAja.nstavemau vijitau mayA |
garIyA.nsau tu te manye bhImasenadhana~njayau || 16||

yudhiShThira uvAcha||

adharmaM charase nUnaM yo nAvekShasi vai nayam |
yo naH sumanasAM mUDha vibhedaM kartumichChasi || 17||

shakuniruvAcha||

garte mattaH prapatati pramattaH sthANumRRichChati |
jyeShTho rAjanvariShTho.asi namaste bharatarShabha || 18||

svapne na tAni pashyanti jAgrato vA yudhiShThira |
kitavA yAni dIvyantaH pralapantyutkaTA iva || 19||

yudhiShThira uvAcha||

yo naH sa~Nkhye nauriva pAranetA  jetA ripUNAM rAjaputrastarasvI |
anarhatA lokavIreNa tena  dIvyAmyahaM shakune phalgunena || 20||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 21||

shakuniruvAcha||

ayaM mayA pANDavAnAM dhanurdharaH  parAjitaH pANDavaH savyasAchI |
bhImena rAjandayitena dIvya  yatkaitavyaM pANDava te.avashiShTam || 22||

yudhiShThira uvAcha||

yo no netA yo yudhAM naH praNetA  yathA vajrI dAnavashatrurekaH |
tiryakprekShI saMhatabhrUrmahAtmA  siMhaskandho yashcha sadAtyamarShI || 23||

balena tulyo yasya pumAnna vidyate  gadAbhRRitAmagrya ihArimardanaH |
anarhatA rAjaputreNa tena  dIvyAmyahaM bhImasenena rAjan || 24||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 25||

shakuniruvAcha||

bahu vittaM parAjaiShIrbhrAtR^I.nshcha sahayadvipAn |
AchakShva vittaM kaunteya yadi te.astyaparAjitam || 26||

yudhiShThira uvAcha||

ahaM vishiShTaH sarveShAM bhrAtR^INAM dayitastathA |
kuryAmaste jitAH karma svayamAtmanyupaplave || 27||

vaishampAyana uvAcha||

etachChrutvA vyavasito nikRRitiM samupAshritaH |
jitamityeva shakuniryudhiShThiramabhAShata || 28||

shakuniruvAcha||

etatpApiShThamakaroryadAtmAnaM parAjitaH |
shiShTe sati dhane rAjanpApa AtmaparAjayaH || 29||

vaishampAyana uvAcha||

evamuktvA matAkShastAnglahe sarvAnavasthitAn |
parAjayallokavIrAnAkShepeNa pRRithakpRRithak || 30||

shakuniruvAcha||

asti vai te priyA devI glaha eko.aparAjitaH |
paNasva kRRiShNAM pA~nchAlIM tayAtmAnaM punarjaya || 31||

yudhiShThira uvAcha||

naiva hrasvA na mahatI nAtikRRiShNA na rohiNI |
sarAgaraktanetrA cha tayA dIvyAmyahaM tvayA || 32||

shAradotpalapatrAkShyA shAradotpalagandhayA |
shAradotpalasevinyA rUpeNa shrIsamAnayA || 33||

tathaiva syAdAnRRisha.nsyAttathA syAdrUpasampadA |
tathA syAchChIlasampattyA yAmichChetpuruShaH striyam || 34||

charamaM sa.nvishati yA prathamaM pratibudhyate |
A gopAlAvipAlebhyaH sarvaM veda kRRitAkRRitam || 35||

AbhAti padmavadvaktraM sasvedaM mallikeva cha |
vedImadhyA dIrghakeshI tAmrAkShI nAtiromashA || 36||

tayaiva.nvidhayA rAjanpA~nchAlyAhaM sumadhyayA |
glahaM dIvyAmi chArva~NgyA draupadyA hanta saubala || 37||

vaishampAyana uvAcha||

evamukte tu vachane dharmarAjena bhArata |
dhigdhigityeva vRRiddhAnAM sabhyAnAM niHsRRitA giraH || 38||

chukShubhe sA sabhA rAjanrAj~nAM sa~njaj~nire kathAH |
bhIShmadroNakRRipAdInAM svedashcha samajAyata || 39||

shiro gRRihItvA viduro gatasattva ivAbhavat |
Aste dhyAyannadhovaktro niHshvasanpannago yathA || 40||

dhRRitarAShTrastu saMhRRiShTaH paryapRRichChatpunaH punaH |
kiM jitaM kiM jitamiti hyAkAraM nAbhyarakShata || 41||

jaharSha karNo.atibhRRishaM saha duHshAsanAdibhiH |
itareShAM tu sabhyAnAM netrebhyaH prApatajjalam || 42||

saubalastvavichAryaiva jitakAshI madotkaTaH |
jitamityeva tAnakShAnpunarevAnvapadyata || 43||

\hrule

\medskip
                  59
\medskip

duryodhana uvAcha||

ehi kShattardraupadImAnayasva  priyAM bhAryAM saMmatAM pANDavAnAm |
saMmArjatAM veshma paraitu shIghra mAnando naH saha dAsIbhirastu || 1||

vidura uvAcha||

durvibhAvyaM bhavati tvAdRRishena  na manda sambudhyasi pAshabaddhaH |
prapAte tvaM lambamAno na vetsi  vyAghrAnmRRigaH kopayase.atibAlyAt || 2||

AshIviShAH shirasi te pUrNakoshA mahAviShAH |
mA kopiShThAH sumandAtmanmA gamastvaM yamakShayam || 3||

na hi dAsItvamApannA kRRiShNA bhavati bhArata |
anIshena hi rAj~naiShA paNe nyasteti me matiH || 4||

ayaM dhatte veNurivAtmaghAtI  phalaM rAjA dhRRitarAShTrasya putraH |
dyUtaM hi vairAya mahAbhayAya  pakvo na budhyatyayamantakAle || 5||

nAruntudaH syAnna nRRisha.nsavAdI  na hInataH paramabhyAdadIta |
yayAsya vAchA para udvijeta  na tAM vadedrushatIM pApalokyAm || 6||

samuchcharantyativAdA hi vaktrA dyairAhataH shochati rAtryahAni |
parasya nAmarmasu te patanti  tAnpaNDito nAvasRRijetpareShu || 7||

ajo hi shastramakhanatkilaikaH  shastre vipanne padbhirapAsya bhUmim |
nikRRintanaM svasya kaNThasya ghoraM  tadvadvairaM mA khanIH pANDuputraiH || 8||

na ki~nchidIDyaM pravadanti pApaM  vanecharaM vA gRRihamedhinaM vA |
tapasvinaM samparipUrNavidyaM  bhaShanti haivaM shvanarAH sadaiva || 9||

dvAraM sughoraM narakasya jihmaM  na budhyase dhRRitarAShTrasya putra |
tvAmanvetAro bahavaH kurUNAM  dyUtodaye saha duHshAsanena || 10||

majjantyalAbUni shilAH plavante  muhyanti nAvo.ambhasi shashvadeva |
mUDho rAjA dhRRitarAShTrasya putro  na me vAchaH pathyarUpAH shRRiNoti || 11||

anto nUnaM bhavitAyaM kurUNAM  sudAruNaH sarvaharo vinAshaH |
vAchaH kAvyAH suhRRidAM pathyarUpA  na shrUyante vardhate lobha eva || 12||

\hrule

\medskip
                  60
\medskip

vaishampAyana uvAcha||

dhigastu kShattAramiti bruvANo  darpeNa matto dhRRitarAShTrasya putraH |
avaikShata prAtikAmIM sabhAyA muvAcha chainaM paramAryamadhye || 1||

tvaM prAtikAmindraupadImAnayasva  na te bhayaM vidyate pANDavebhyaH |
kShattA hyayaM vivadatyeva bhIru rna chAsmAkaM vRRiddhikAmaH sadaiva || 2||

evamuktaH prAtikAmI sa sUtaH  prAyAchChIghraM rAjavacho nishamya |
pravishya cha shveva sa siMhagoShThaM  samAsadanmahiShIM pANDavAnAm || 3||

prAtikAmyuvAcha||

yudhiShThire dyUtamadena matte  duryodhano draupadi tvAmajaiShIt |
sA prapadya tvaM dhRRitarAShTrasya veshma  nayAmi tvAM karmaNe yAj~naseni || 4||

draupadyuvAcha||

kathaM tvevaM vadasi prAtikAmi nko vai dIvyedbhAryayA rAjaputraH |
mUDho rAjA dyUtamadena matta  Aho nAnyatkaitavamasya ki~nchit || 5||

prAtikAmyuvAcha||

yadA nAbhUtkaitavamanyadasya  tadAdevItpANDavo.ajAtashatruH |
nyastAH pUrvaM bhrAtarastena rAj~nA  svayaM chAtmA tvamatho rAjaputri || 6||

draupadyuvAcha||

gachCha tvaM kitavaM gatvA sabhAyAM pRRichCha sUtaja |
kiM nu pUrvaM parAjaiShIrAtmAnaM mAM nu bhArata || 7||

etajj~nAtvA tvamAgachCha tato mAM naya sUtaja || 7||

vaishampAyana uvAcha||

sabhAM gatvA sa chovAcha draupadyAstadvachastadA |
kasyesho naH parAjaiShIriti tvAmAha draupadI || 8||

kiM nu pUrvaM parAjaiShIrAtmAnamatha vApi mAm || 8||

yudhiShThirastu nishcheShTo gatasattva ivAbhavat |
na taM sUtaM pratyuvAcha vachanaM sAdhvasAdhu vA || 9||

duryodhana uvAcha||

ihaitya kRRiShNA pA~nchAlI prashnametaM prabhAShatAm |
ihaiva sarve shRRiNvantu tasyA asya cha yadvachaH || 10||

vaishampAyana uvAcha||

sa gatvA rAjabhavanaM duryodhanavashAnugaH |
uvAcha draupadIM sUtaH prAtikAmI vyathanniva || 11||

sabhyAstvamI rAjaputryAhvayanti  manye prAptaH sa~NkShayaH kauravANAm |
na vai samRRiddhiM pAlayate laghIyA nyattvaM sabhAmeShyasi rAjaputri || 12||

draupadyuvAcha||

evaM nUnaM vyadadhAtsa.nvidhAtA  sparshAvubhau spRRishato dhIrabAlau |
dharmaM tvekaM paramaM prAha loke  sa naH shamaM dhAsyati gopyamAnaH || 13||

vaishampAyana uvAcha||

yudhiShThirastu tachChrutvA duryodhanachikIrShitam |
draupadyAH saMmataM dUtaM prAhiNodbharatarShabha || 14||

ekavastrA adhonIvI rodamAnA rajasvalA |
sabhAmAgamya pA~nchAlI shvashurasyAgrato.abhavat || 15||

tatasteShAM mukhamAlokya rAjA  duryodhanaH sUtamuvAcha hRRiShTaH |
ihaivaitAmAnaya prAtikAmi npratyakShamasyAH kuravo bruvantu || 16||

tataH sUtastasya vashAnugAmI  bhItashcha kopAddrupadAtmajAyAH |
vihAya mAnaM punareva sabhyA nuvAcha kRRiShNAM kimahaM bravImi || 17||

duryodhana uvAcha||

duHshAsanaiSha mama sUtaputro  vRRikodarAdudvijate.alpachetAH |
svayaM pragRRihyAnaya yAj~nasenIM  kiM te kariShyantyavashAH sapatnAH || 18||

tataH samutthAya sa rAjaputraH  shrutvA bhrAtuH kopaviraktadRRiShTiH |
pravishya tadveshma mahArathAnA mityabravIddraupadIM rAjaputrIm || 19||

ehyehi pA~nchAli jitAsi kRRiShNe  duryodhanaM pashya vimuktalajjA |
kurUnbhajasvAyatapadmanetre  dharmeNa labdhAsi sabhAM paraihi || 20||

tataH samutthAya sudurmanAH sA  vivarNamAmRRijya mukhaM kareNa |
ArtA pradudrAva yataH striyastA  vRRiddhasya rAj~naH kurupu~Ngavasya || 21||

tato javenAbhisasAra roShA dduHshAsanastAmabhigarjamAnaH |
dIrgheShu nIleShvatha chormimatsu  jagrAha kesheShu narendrapatnIm || 22||

ye rAjasUyAvabhRRithe jalena  mahAkratau mantrapUtena siktAH |
te pANDavAnAM paribhUya vIryaM  balAtpramRRiShTA dhRRitarAShTrajena || 23||

sa tAM parAmRRishya sabhAsamIpa mAnIya kRRiShNAmatikRRiShNakeshIm |
duHshAsano nAthavatImanAthava chchakarSha vAyuH kadalImivArtAm || 24||

sA kRRiShyamANA namitA~NgayaShTiH  shanairuvAchAdya rajasvalAsmi |
ekaM cha vAso mama mandabuddhe  sabhAM netuM nArhasi mAmanArya || 25||

tato.abravIttAM prasabhaM nigRRihya  kesheShu kRRiShNeShu tadA sa kRRiShNAm |
kRRiShNaM cha jiShNuM cha hariM naraM cha  trANAya vikrosha nayAmi hi tvAm || 26||

rajasvalA vA bhava yAj~naseni  ekAmbarA vApyatha vA vivastrA |
dyUte jitA chAsi kRRitAsi dAsI  dAsIShu kAmashcha yathopajoSham || 27||

prakIrNakeshI patitArdhavastrA  duHshAsanena vyavadhUyamAnA |
hrImatyamarSheNa cha dahyamAnA  shanairidaM vAkyamuvAcha kRRiShNA || 28||

ime sabhAyAmupadiShTashAstrAH  kriyAvantaH sarva evendrakalpAH |
gurusthAnA guravashchaiva sarve  teShAmagre notsahe sthAtumevam || 29||

nRRisha.nsakarma.nstvamanAryavRRitta  mA mAM vivastrAM kRRidhi mA vikArShIH |
na marShayeyustava rAjaputrAH  sendrApi devA yadi te sahAyAH || 30||

dharme sthito dharmasutashcha rAjA  dharmashcha sUkShmo nipuNopalabhyaH |
vAchApi bhartuH paramANumAtraM  nechChAmi doShaM svaguNAnvisRRijya || 31||

idaM tvanAryaM kuruvIramadhye  rajasvalAM yatparikarShase mAm |
na chApi kashchitkurute.atra pUjAM  dhruvaM tavedaM matamanvapadyan || 32||

dhigastu naShTaH khalu bhAratAnAM  dharmastathA kShatravidAM cha vRRittam |
yatrAbhyatItAM kurudharmavelAM  prekShanti sarve kuravaH sabhAyAm || 33||

droNasya bhIShmasya cha nAsti sattvaM  dhruvaM tathaivAsya mahAtmano.api |
rAj~nastathA hImamadharmamugraM  na lakShayante kuruvRRiddhamukhyAH || 34||

tathA bruvantI karuNaM sumadhyamA  kAkSheNa bhartR^InkupitAnapashyat |
sA pANDavAnkopaparItadehA nsa.ndIpayAmAsa kaTAkShapAtaiH || 35||

hRRitena rAjyena tathA dhanena  ratnaishcha mukhyairna tathA babhUva |
yathArtayA kopasamIritena  kRRiShNAkaTAkSheNa babhUva duHkham || 36||

duHshAsanashchApi samIkShya kRRiShNA mavekShamANAM kRRipaNAnpatI.nstAn |
AdhUya vegena visa~nj~nakalpA muvAcha dAsIti hasannivograH || 37||

karNastu tadvAkyamatIva hRRiShTaH  sampUjayAmAsa hasansashabdam |
gAndhArarAjaH subalasya putra stathaiva duHshAsanamabhyanandat || 38||

sabhyAstu ye tatra babhUvuranye  tAbhyAmRRite dhArtarAShTreNa chaiva |
teShAmabhUdduHkhamatIva kRRiShNAM  dRRiShTvA sabhAyAM parikRRiShyamANAm || 39||

bhIShma uvAcha||

na dharmasaukShmyAtsubhage vivaktuM  shaknomi te prashnamimaM yathAvat |
asvo hyashaktaH paNituM parasvaM  striyashcha bharturvashatAM samIkShya || 40||

tyajeta sarvAM pRRithivIM samRRiddhAM  yudhiShThiraH satyamatho na jahyAt |
uktaM jito.asmIti cha pANDavena  tasmAnna shaknomi vivektumetat || 41||

dyUte.advitIyaH shakunirnareShu  kuntIsutastena nisRRiShTakAmaH |
na manyate tAM nikRRitiM mahAtmA  tasmAnna te prashnamimaM bravImi || 42||

draupadyuvAcha||

AhUya rAjA kushalaiH sabhAyAM  duShTAtmabhirnaikRRitikairanAryaiH |
dyUtapriyairnAtikRRitaprayatnaH  kasmAdayaM nAma nisRRiShTakAmaH || 43||

sa shuddhabhAvo nikRRitipravRRitti mabudhyamAnaH kurupANDavAgryaH |
sambhUya sarvaishcha jito.api yasmA tpashchAchcha yatkaitavamabhyupetaH || 44||

tiShThanti cheme kuravaH sabhAyA mIshAH sutAnAM cha tathA snuShANAm |
samIkShya sarve mama chApi vAkyaM  vibrUta me prashnamimaM yathAvat || 45||

vaishampAyana uvAcha||

tathA bruvantIM karuNaM rudantI mavekShamANAmasakRRitpatI.nstAn |
duHshAsanaH paruShANyapriyANi  vAkyAnyuvAchAmadhurANi chaiva || 46||

tAM kRRiShyamANAM cha rajasvalAM cha  srastottarIyAmatadarhamANAm |
vRRikodaraH prekShya yudhiShThiraM cha  chakAra kopaM paramArtarUpaH || 47||

\hrule

\medskip
                  61
\medskip

bhIma uvAcha||

bhavanti deshe bandhakyaH kitavAnAM yudhiShThira |
na tAbhiruta dIvyanti dayA chaivAsti tAsvapi || 1||

kAshyo yadbalimAhArShIddravyaM yachchAnyaduttamam |
tathAnye pRRithivIpAlA yAni ratnAnyupAharan || 2||

vAhanAni dhanaM chaiva kavachAnyAyudhAni cha |
rAjyamAtmA vayaM chaiva kaitavena hRRitaM paraiH || 3||

na cha me tatra kopo.abhUtsarvasyesho hi no bhavAn |
idaM tvatikRRitaM manye draupadI yatra paNyate || 4||

eShA hyanarhatI bAlA pANDavAnprApya kauravaiH |
tvatkRRite klishyate kShudrairnRRisha.nsairnikRRitipriyaiH || 5||

asyAH kRRite manyurayaM tvayi rAjannipAtyate |
bAhU te sampradhakShyAmi sahadevAgnimAnaya || 6||

arjuna uvAcha||

na purA bhImasena tvamIdRRishIrvaditA giraH |
paraiste nAshitaM nUnaM nRRisha.nsairdharmagauravam || 7||

na sakAmAH pare kAryA dharmamevAcharottamam |
bhrAtaraM dhArmikaM jyeShThaM nAtikramitumarhati || 8||

AhUto hi parai rAjA kShAtradharmamanusmaran |
dIvyate parakAmena tannaH kIrtikaraM mahat || 9||

bhImasena uvAcha||

evamasmikRRitaM vidyAM yadyasyAhaM dhana~njaya |
dIpte.agnau sahitau bAhU nirdaheyaM balAdiva || 10||

vaishampAyana uvAcha||

tathA tAnduHkhitAndRRiShTvA pANDavAndhRRitarAShTrajaH |
klishyamAnAM cha pA~nchAlIM vikarNa idamabravIt || 11||

yAj~nasenyA yaduktaM tadvAkyaM vibrUta pArthivAH |
avivekena vAkyasya narakaH sadya eva naH || 12||

bhIShmashcha dhRRitarAShTrashcha kuruvRRiddhatamAvubhau |
sametya nAhatuH ki~nchidvidurashcha mahAmatiH || 13||

bhAradvAjo.api sarveShAmAchAryaH kRRipa eva cha |
ata etAvapi prashnaM nAhaturdvijasattamau || 14||

ye tvanye pRRithivIpAlAH sametAH sarvato dishaH |
kAmakrodhau samutsRRijya te bruvantu yathAmati || 15||

yadidaM draupadI vAkyamuktavatyasakRRichChubhA |
vimRRishya kasya kaH pakShaH pArthivA vadatottaram || 16||

evaM sa bahushaH sarvAnuktavA.nstAnsabhAsadaH |
na cha te pRRithivIpAlAstamUchuH sAdhvasAdhu vA || 17||

uktvA tathAsakRRitsarvAnvikarNaH pRRithivIpatIn |
pANiM pANau viniShpiShya niHshvasannidamabravIt || 18||

vibrUta pRRithivIpAlA vAkyaM mA vA katha~nchana |
manye nyAyyaM yadatrAhaM taddhi vakShyAmi kauravAH || 19||

chatvAryAhurnarashreShThA vyasanAni mahIkShitAm |
mRRigayAM pAnamakShA.nshcha grAmye chaivAtisaktatAm || 20||

eteShu hi naraH sakto dharmamutsRRijya vartate |
tathAyuktena cha kRRitAM kriyAM loko na manyate || 21||

tadayaM pANDuputreNa vyasane vartatA bhRRisham |
samAhUtena kitavairAsthito draupadIpaNaH || 22||

sAdhAraNI cha sarveShAM pANDavAnAmaninditA |
jitena pUrvaM chAnena pANDavena kRRitaH paNaH || 23||

iyaM cha kIrtitA kRRiShNA saubalena paNArthinA |
etatsarvaM vichAryAhaM manye na vijitAmimAm || 24||

etachChrutvA mahAnnAdaH sabhyAnAmudatiShThata |
vikarNaM sha.nsamAnAnAM saubalaM cha vinindatAm || 25||

tasminnuparate shabde rAdheyaH krodhamUrChitaH |
pragRRihya ruchiraM bAhumidaM vachanamabravIt || 26||

dRRishyante vai vikarNe hi vaikRRitAni bahUnyapi |
tajjastasya vinAshAya yathAgniraraNiprajaH || 27||

ete na ki~nchidapyAhushchodyamAnApi kRRiShNayA |
dharmeNa vijitAM manye manyante drupadAtmajAm || 28||

tvaM tu kevalabAlyena dhArtarAShTra vidIryase |
yadbravIShi sabhAmadhye bAlaH sthavirabhAShitam || 29||

na cha dharmaM yathAtattvaM vetsi duryodhanAvara |
yadbravIShi jitAM kRRiShNAmajiteti sumandadhIH || 30||

kathaM hyavijitAM kRRiShNAM manyase dhRRitarAShTraja |
yadA sabhAyAM sarvasvaM nyastavAnpANDavAgrajaH || 31||

abhyantarA cha sarvasve draupadI bharatarShabha |
evaM dharmajitAM kRRiShNAM manyase na jitAM katham || 32||

kIrtitA draupadI vAchA anuj~nAtA cha pANDavaiH |
bhavatyavijitA kena hetunaiShA matA tava || 33||

manyase vA sabhAmetAmAnItAmekavAsasam |
adharmeNeti tatrApi shRRiNu me vAkyamuttaram || 34||

eko bhartA striyA devairvihitaH kurunandana |
iyaM tvanekavashagA bandhakIti vinishchitA || 35||

asyAH sabhAmAnayanaM na chitramiti me matiH |
ekAmbaradharatvaM vApyatha vApi vivastratA || 36||

yachchaiShAM draviNaM ki~nchidyA chaiShA ye cha pANDavAH |
saubaleneha tatsarvaM dharmeNa vijitaM vasu || 37||

duHshAsana subAlo.ayaM vikarNaH prAj~navAdikaH |
pANDavAnAM cha vAsA.nsi draupadyAshchApyupAhara || 38||

tachChrutvA pANDavAH sarve svAni vAsA.nsi bhArata |
avakIryottarIyANi sabhAyAM samupAvishan || 39||

tato duHshAsano rAjandraupadyA vasanaM balAt |
sabhAmadhye samAkShipya vyapakraShTuM prachakrame || 40||

AkRRiShyamANe vasane draupadyAstu vishAM pate |
tadrUpamaparaM vastraM prAdurAsIdanekashaH || 41||

tato halahalAshabdastatrAsIdghoranisvanaH |
tadadbhutatamaM loke vIkShya sarvamahIkShitAm || 42||

shashApa tatra bhImastu rAjamadhye mahAsvanaH |
krodhAdvisphuramANoShTho viniShpiShya kare karam || 43||

idaM me vAkyamAdaddhvaM kShatriyA lokavAsinaH |
noktapUrvaM narairanyairna chAnyo yadvadiShyati || 44||

yadyetadevamuktvA tu na kuryAM pRRithivIshvarAH |
pitAmahAnAM sarveShAM nAhaM gatimavApnuyAm || 45||

asya pApasya durjAterbhAratApasadasya cha |
na pibeyaM balAdvakSho bhittvA chedrudhiraM yudhi || 46||

tasya te vachanaM shrutvA sarvalokapraharShaNam |
prachakrurbahulAM pUjAM kutsanto dhRRitarAShTrajam || 47||

yadA tu vAsasAM rAshiH sabhAmadhye samAchitaH |
tato duHshAsanaH shrAnto vrIDitaH samupAvishat || 48||

dhikShabdastu tatastatra samabhUllomaharShaNaH |
sabhyAnAM naradevAnAM dRRiShTvA kuntIsutA.nstadA || 49||

na vibruvanti kauravyAH prashnametamiti sma ha |
sa janaH kroshati smAtra dhRRitarAShTraM vigarhayan || 50||

tato bAhU samuchChritya nivArya cha sabhAsadaH |
viduraH sarvadharmaj~na idaM vachanamabravIt || 51||

vidura uvAcha||

draupadI prashnamuktvaivaM roravIti hyanAthavat |
na cha vibrUta taM prashnaM sabhyA dharmo.atra pIDyate || 52||

sabhAM prapadyate hyArtaH prajvalanniva havyavAT |
taM vai satyena dharmeNa sabhyAH prashamayantyuta || 53||

dharmaprashnamatho brUyAdArtaH sabhyeShu mAnavaH |
vibrUyustatra te prashnaM kAmakrodhavashAtigAH || 54||

vikarNena yathApraj~namuktaH prashno narAdhipAH |
bhavanto.api hi taM prashnaM vibruvantu yathAmati || 55||

yo hi prashnaM na vibrUyAddharmadarshI sabhAM gataH |
anRRite yA phalAvAptistasyAH so.ardhaM samashnute || 56||

yaH punarvitathaM brUyAddharmadarshI sabhAM gataH |
anRRitasya phalaM kRRitsnaM samprApnotIti nishchayaH || 57||

atrApyudAharantImamitihAsaM purAtanam |
prahlAdasya cha sa.nvAdaM munerA~Ngirasasya cha || 58||

prahlAdo nAma daityendrastasya putro virochanaH |
kanyAhetorA~NgirasaM sudhanvAnamupAdravat || 59||

ahaM jyAyAnahaM jyAyAniti kanyepsayA tadA |
tayordevanamatrAsItprANayoriti naH shrutam || 60||

tayoH prashnavivAdo.abhUtprahlAdaM tAvapRRichChatAm |
jyAyAnka AvayorekaH prashnaM prabrUhi mA mRRiShA || 61||

sa vai vivadanAdbhItaH sudhanvAnaM vyalokayat |
taM sudhanvAbravItkruddho brahmadaNDa iva jvalan || 62||

yadi vai vakShyasi mRRiShA prahlAdAtha na vakShyasi |
shatadhA te shiro vajrI vajreNa prahariShyati || 63||

sudhanvanA tathoktaH sanvyathito.ashvatthaparNavat |
jagAma kashyapaM daityaH paripraShTuM mahaujasam || 64||

prahlAda uvAcha||

tvaM vai dharmasya vij~nAtA daivasyehAsurasya cha |
brAhmaNasya mahAprAj~na dharmakRRichChramidaM shRRiNu || 65||

yo vai prashnaM na vibrUyAdvitathaM vApi nirdishet |
ke vai tasya pare lokAstanmamAchakShva pRRichChataH || 66||

kashyapa uvAcha||

jAnanna vibruvanprashnaM kAmAtkrodhAttathA bhayAt |
sahasraM vAruNAnpAshAnAtmani pratimu~nchati || 67||

tasya sa.nvatsare pUrNe pAsha ekaH pramuchyate |
tasmAtsatyaM tu vaktavyaM jAnatA satyama~njasA || 68||

viddho dharmo hyadharmeNa sabhAM yatra prapadyate |
na chAsya shalyaM kRRintanti viddhAstatra sabhAsadaH || 69||

ardhaM harati vai shreShThaH pAdo bhavati kartRRiShu |
pAdashchaiva sabhAsatsu ye na nindanti ninditam || 70||

anenA bhavati shreShTho muchyante cha sabhAsadaH |
eno gachChati kartAraM nindArho yatra nindyate || 71||

vitathaM tu vadeyurye dharmaM prahlAda pRRichChate |
iShTApUrtaM cha te ghnanti sapta chaiva parAvarAn || 72||

hRRitasvasya hi yadduHkhaM hataputrasya chApi yat |
RRiNinaM prati yachchaiva rAj~nA grastasya chApi yat || 73||

striyAH patyA vihInAyAH sArthAdbhraShTasya chaiva yat |
adhyUDhAyAshcha yadduHkhaM sAkShibhirvihatasya cha || 74||

etAni vai samAnyAhurduHkhAni tridasheshvarAH |
tAni sarvANi duHkhAni prApnoti vitathaM bruvan || 75||

samakShadarshanAtsAkShyaM shravaNAchcheti dhAraNAt |
tasmAtsatyaM bruvansAkShI dharmArthAbhyAM na hIyate || 76||

vidura uvAcha||

kashyapasya vachaH shrutvA prahlAdaH putramabravIt |
shreyAnsudhanvA tvatto vai mattaH shreyA.nstathA~NgirAH || 77||

mAtA sudhanvanashchApi shreyasI mAtRRitastava |
virochana sudhanvAyaM prANAnAmIshvarastava || 78||

sudhanvovAcha||

putrasnehaM parityajya yastvaM dharme pratiShThitaH |
anujAnAmi te putraM jIvatveSha shataM samAH || 79||

vidura uvAcha||

evaM vai paramaM dharmaM shrutvA sarve sabhAsadaH |
yathAprashnaM tu kRRiShNAyA manyadhvaM tatra kiM param || 80||

vaishampAyana uvAcha||

vidurasya vachaH shrutvA nochuH ki~nchana pArthivAH |
karNo duHshAsanaM tvAha kRRiShNAM dAsIM gRRihAnnaya || 81||

tAM vepamAnAM savrIDAM pralapantIM sma pANDavAn |
duHshAsanaH sabhAmadhye vichakarSha tapasvinIm || 82||

\hrule

\medskip
                  62
\medskip

draupadyuvAcha||

purastAtkaraNIyaM me na kRRitaM kAryamuttaram |
vihvalAsmi kRRitAnena karShatA balinA balAt || 1||

abhivAdaM karomyeShAM gurUNAM kurusa.nsadi |
na me syAdaparAdho.ayaM yadidaM na kRRitaM mayA || 2||

vaishampAyana uvAcha||

sA tena cha samuddhUtA duHkhena cha tapasvinI |
patitA vilalApedaM sabhAyAmatathochitA || 3||

draupadyuvAcha||

svaya.nvare yAsmi nRRipairdRRiShTA ra~Nge samAgataiH |
na dRRiShTapUrvA chAnyatra sAhamadya sabhAM gatA || 4||

yAM na vAyurna chAdityo dRRiShTavantau purA gRRihe |
sAhamadya sabhAmadhye dRRishyAmi kurusa.nsadi || 5||

yAM na mRRiShyanti vAtena spRRishyamAnAM purA gRRihe |
spRRishyamAnAM sahante.adya pANDavAstAM durAtmanA || 6||

mRRiShyante kuravashcheme manye kAlasya paryayam |
snuShAM duhitaraM chaiva klishyamAnAmanarhatIm || 7||

kiM tvataH kRRipaNaM bhUyo yadahaM strI satI shubhA |
sabhAmadhyaM vigAhe.adya kva nu dharmo mahIkShitAm || 8||

dharmyAH striyaH sabhAM pUrvaM na nayantIti naH shrutam |
sa naShTaH kauraveyeShu pUrvo dharmaH sanAtanaH || 9||

kathaM hi bhAryA pANDUnAM pArShatasya svasA satI |
vAsudevasya cha sakhI pArthivAnAM sabhAmiyAm || 10||

tAmimAM dharmarAjasya bhAryAM sadRRishavarNajAm |
brUta dAsImadAsIM vA tatkariShyAmi kauravAH || 11||

ayaM hi mAM dRRiDhaM kShudraH kauravANAM yashoharaH |
klishnAti nAhaM tatsoDhuM chiraM shakShyAmi kauravAH || 12||

jitAM vApyajitAM vApi manyadhvaM vA yathA nRRipAH |
tathA pratyuktamichChAmi tatkariShyAmi kauravAH || 13||

bhIShma uvAcha||

uktavAnasmi kalyANi dharmasya tu parAM gatim |
loke na shakyate gantumapi viprairmahAtmabhiH || 14||

balavA.nstu yathA dharmaM loke pashyati pUruShaH |
sa dharmo dharmavelAyAM bhavatyabhihitaH paraiH || 15||

na vivektuM cha te prashnametaM shaknomi nishchayAt |
sUkShmatvAdgahanatvAchcha kAryasyAsya cha gauravAt || 16||

nUnamantaH kulasyAsya bhavitA nachirAdiva |
tathA hi kuravaH sarve lobhamohaparAyaNAH || 17||

kuleShu jAtAH kalyANi vyasanAbhyAhatA bhRRisham |
dharmyAnmArgAnna chyavante yathA nastvaM vadhUH sthitA || 18||

upapannaM cha pA~nchAli tavedaM vRRittamIdRRisham |
yatkRRichChramapi samprAptA dharmamevAnvavekShase || 19||

ete droNAdayashchaiva vRRiddhA dharmavido janAH |
shUnyaiH sharIraistiShThanti gatAsava ivAnatAH || 20||

yudhiShThirastu prashne.asminpramANamiti me matiH |
ajitAM vA jitAM vApi svayaM vyAhartumarhati || 21||

vaishampAyana uvAcha||

tathA tu dRRiShTvA bahu tattadevaM  rorUyamANAM kurarImivArtAm |
nochurvachaH sAdhvatha vApyasAdhu  mahIkShito dhArtarAShTrasya bhItAH || 22||

dRRiShTvA tu tAnpArthivaputrapautrAM stUShNImbhUtAndhRRitarAShTrasya putraH |
smayannivedaM vachanaM babhAShe  pA~nchAlarAjasya sutAM tadAnIm || 23||

tiShThatvayaM prashna udArasattve  bhIme.arjune sahadeve tathaiva |
patyau cha te nakule yAj~naseni  vadantvete vachanaM tvatprasUtam || 24||

anIshvaraM vibruvantvAryamadhye  yudhiShThiraM tava pA~nchAli hetoH |
kurvantu sarve chAnRRitaM dharmarAjaM  pA~nchAli tvaM mokShyase dAsabhAvAt || 25||

dharme sthito dharmarAjo mahAtmA  svayaM chedaM kathayatvindrakalpaH |
Isho vA te yadyanIsho.atha vaiSha  vAkyAdasya kShipramekaM bhajasva || 26||

sarve hIme kauraveyAH sabhAyAM  duHkhAntare vartamAnAstavaiva |
na vibruvantyAryasattvA yathAva tpatI.nshcha te samavekShyAlpabhAgyAn || 27||

tataH sabhyAH kururAjasya tatra  vAkyaM sarve prashasha.nsustadochchaiH |
chelAvedhA.nshchApi chakrurnadanto  hA hetyAsIdapi chaivAtra nAdaH || 28||

sarve chAsanpArthivAH prItimantaH  kurushreShThaM dhArmikaM pUjayantaH || 28||

yudhiShThiraM cha te sarve samudaikShanta pArthivAH |
kiM nu vakShyati dharmaj~na iti sAchIkRRitAnanAH || 29||

kiM nu vakShyati bIbhatsurajito yudhi pANDavaH |
bhImaseno yamau cheti bhRRishaM kautUhalAnvitAH || 30||

tasminnuparate shabde bhImaseno.abravIdidam |
pragRRihya vipulaM vRRittaM bhujaM chandanarUShitam || 31||

yadyeSha gururasmAkaM dharmarAjo yudhiShThiraH |
na prabhuH syAtkulasyAsya na vayaM marShayemahi || 32||

Isho naH puNyatapasAM prANAnAmapi cheshvaraH |
manyate jitamAtmAnaM yadyeSha vijitA vayam || 33||

na hi muchyeta jIvanme padA bhUmimupaspRRishan |
martyadharmA parAmRRishya pA~nchAlyA mUrdhajAnimAn || 34||

pashyadhvamAyatau vRRittau bhujau me parighAviva |
naitayorantaraM prApya muchyetApi shatakratuH || 35||

dharmapAshasitastvevaM nAdhigachChAmi sa~NkaTam |
gauraveNa niruddhashcha nigrahAdarjunasya cha || 36||

dharmarAjanisRRiShTastu siMhaH kShudramRRigAniva |
dhArtarAShTrAnimAnpApAnniShpiSheyaM talAsibhiH || 37||

tamuvAcha tadA bhIShmo droNo vidura eva cha |
kShamyatAmevamityevaM sarvaM sambhavati tvayi || 38||

\hrule

\medskip
                  63
\medskip

karNa uvAcha||

trayaH kileme adhanA bhavanti  dAsaH shiShyashchAsvatantrA cha nArI |
dAsasya patnI tvaM dhanamasya bhadre  hIneshvarA dAsadhanaM cha dAsI || 1||

pravishya sA naH parichArairbhajasva  tatte kAryaM shiShTamAveshya veshma |
IshAH sma sarve tava rAjaputri  bhavanti te dhArtarAShTrA na pArthAH || 2||

anyaM vRRiNIShva patimAshu bhAmini  yasmAddAsyaM na labhase devanena |
anavadyA vai patiShu kAmavRRitti rnityaM dAsye viditaM vai tavAstu || 3||

parAjito nakulo bhImaseno  yudhiShThiraH sahadevo.arjunashcha |
dAsIbhUtA pravisha yAj~naseni  parAjitAste patayo na santi || 4||

prayojanaM chAtmani kiM nu manyate  parAkramaM pauruShaM cheha pArthaH |
pA~nchAlyasya drupadasyAtmajAmimAM  sabhAmadhye yo.atidevIdglaheShu || 5||

vaishampAyana uvAcha||

tadvai shrutvA bhImaseno.atyamarShI  bhRRishaM nishashvAsa tadArtarUpaH |
rAjAnugo dharmapAshAnubaddho  dahannivainaM kopaviraktadRRiShTiH || 6||

bhIma uvAcha||

nAhaM kupye sUtaputrasya rAja nneSha satyaM dAsadharmaH praviShTaH |
kiM vidviSho vAdya mAM dhArayeyu rnAdevIstvaM yadyanayA narendra || 7||

vaishampAyana uvAcha||

rAdheyasya vachaH shrutvA rAjA duryodhanastadA |
yudhiShThiramuvAchedaM tUShNImbhUtamachetasam || 8||

bhImArjunau yamau chaiva sthitau te nRRipa shAsane |
prashnaM prabrUhi kRRiShNAM tvamajitAM yadi manyase || 9||

evamuktvA sa kaunteyamapohya vasanaM svakam |
smayannivaikShatpA~nchAlImaishvaryamadamohitaH || 10||

kadalIdaNDasadRRishaM sarvalakShaNapUjitam |
gajahastapratIkAshaM vajrapratimagauravam || 11||

abhyutsmayitvA rAdheyaM bhImamAdharShayanniva |
draupadyAH prekShamANAyAH savyamUrumadarshayat || 12||

vRRikodarastadAlokya netre utphAlya lohite |
provAcha rAjamadhye taM sabhAM vishrAvayanniva || 13||

pitRRibhiH saha sAlokyaM mA sma gachChedvRRikodaraH |
yadyetamUruM gadayA na bhindyAM te mahAhave || 14||

kruddhasya tasya srotobhyaH sarvebhyaH pAvakArchiShaH |
vRRikShasyeva vinishcheruH koTarebhyaH pradahyataH || 15||

vidura uvAcha||

paraM bhayaM pashyata bhImasenA dbudhyadhvaM rAj~no varuNasyeva pAshAt |
daiverito nUnamayaM purastA tparo.anayo bharateShUdapAdi || 16||

atidyUtaM kRRitamidaM dhArtarAShTrA  ye.asyAM striyaM vivadadhvaM sabhAyAm |
yogakShemo dRRishyate vo mahAbhayaH  pApAnmantrAnkuravo mantrayanti || 17||

imaM dharmaM kuravo jAnatAshu  durdRRiShTe.asminpariShatsampraduShyet |
imAM chetpUrvaM kitavo.aglahIShya dIsho.abhaviShyadaparAjitAtmA || 18||

svapne yathaitaddhi dhanaM jitaM syA ttadevaM manye yasya dIvyatyanIshaH |
gAndhAriputrasya vacho nishamya  dharmAdasmAtkuravo mApayAta || 19||

duryodhana uvAcha||

bhImasya vAkye tadvadevArjunasya  sthito.ahaM vai yamayoshchaivameva |
yudhiShThiraM chetpravadantyanIsha matho dAsyAnmokShyase yAj~naseni || 20||

arjuna uvAcha||

Isho rAjA pUrvamAsIdglahe naH  kuntIputro dharmarAjo mahAtmA |
IshastvayaM kasya parAjitAtmA  tajjAnIdhvaM kuravaH sarva eva || 21||

vaishampAyana uvAcha||

tato rAj~no dhRRitarAShTrasya gehe  gomAyuruchchairvyAharadagnihotre |
taM rAsabhAH pratyabhAShanta rAja nsamantataH pakShiNashchaiva raudrAH || 22||

taM cha shabdaM vidurastattvavedI  shushrAva ghoraM subalAtmajA cha |
bhIShmadroNau gautamashchApi vidvA nsvasti svastItyapi chaivAhuruchchaiH || 23||

tato gAndhArI vidurashchaiva vidvAM stamutpAtaM ghoramAlakShya rAj~ne |
nivedayAmAsaturArtavattadA  tato rAjA vAkyamidaM babhAShe || 24||

hato.asi duryodhana mandabuddhe  yastvaM sabhAyAM kurupu~NgavAnAm |
striyaM samAbhAShasi durvinIta  visheShato draupadIM dharmapatnIm || 25||

evamuktvA dhRRitarAShTro manIShI  hitAnveShI bAndhavAnAmapAyAt |
kRRiShNAM pA~nchAlImabravItsAntvapUrvaM  vimRRishyaitatpraj~nayA tattvabuddhiH || 26||

dhRRitarAShTra uvAcha||

varaM vRRiNIShva pA~nchAli matto yadabhikA~NkShasi |
vadhUnAM hi vishiShTA me tvaM dharmaparamA satI || 27||

draupadyuvAcha||

dadAsi chedvaraM mahyaM vRRiNomi bharatarShabha |
sarvadharmAnugaH shrImAnadAso.astu yudhiShThiraH || 28||

manasvinamajAnanto mA vai brUyuH kumArakAH |
eSha vai dAsaputreti prativindhyaM tamAgatam || 29||

rAjaputraH purA bhUtvA yathA nAnyaH pumAnkvachit |
lAlito dAsaputratvaM pashyannashyeddhi bhArata || 30||

dhRRitarAShTra uvAcha||

dvitIyaM te varaM bhadre dadAmi varayasva mAm |
mano hi me vitarati naikaM tvaM varamarhasi || 31||

draupadyuvAcha||

sarathau sadhanuShkau cha bhImasenadhana~njayau |
nakulaM sahadevaM cha dvitIyaM varaye varam || 32||

dhRRitarAShTra uvAcha||

tRRitIyaM varayAsmatto nAsi dvAbhyAM susatkRRitA |
tvaM hi sarvasnuShANAM me shreyasI dharmachAriNI || 33||

draupadyuvAcha||

lobho dharmasya nAshAya bhagavannAhamutsahe |
anarhA varamAdAtuM tRRitIyaM rAjasattama || 34||

ekamAhurvaishyavaraM dvau tu kShatrastriyA varau |
trayastu rAj~no rAjendra brAhmaNasya shataM varAH || 35||

pApIyA.nsa ime bhUtvA santIrNAH patayo mama |
vetsyanti chaiva bhadrANi rAjanpuNyena karmaNA || 36||

\hrule

\medskip
                  64
\medskip

karNa uvAcha||

yA naH shrutA manuShyeShu striyo rUpeNa saMmatAH |
tAsAmetAdRRishaM karma na kasyA~nchana shushrumaH || 1||

krodhAviShTeShu pArtheShu dhArtarAShTreShu chApyati |
draupadI pANDuputrANAM kRRiShNA shAntirihAbhavat || 2||

aplave.ambhasi magnAnAmapratiShThe nimajjatAm |
pA~nchAlI pANDuputrANAM naureShA pAragAbhavat || 3||

vaishampAyana uvAcha||

tadvai shrutvA bhImasenaH kurumadhye.atyamarShaNaH |
strI gatiH pANDuputrANAmityuvAcha sudurmanAH || 4||

trINi jyotIMShi puruSha iti vai devalo.abravIt |
apatyaM karma vidyA cha yataH sRRiShTAH prajAstataH || 5||

amedhye vai gataprANe shUnye j~nAtibhirujjhite |
dehe tritayamevaitatpuruShasyopajAyate || 6||

tanno jyotirabhihataM dArANAmabhimarshanAt |
dhana~njaya kathaM svitsyAdapatyamabhimRRiShTajam || 7||

arjuna uvAcha||

na chaivoktA na chAnuktA hInataH paruShA giraH |
bhAratAH pratijalpanti sadA tUttamapUruShAH || 8||

smaranti sukRRitAnyeva na vairANi kRRitAni cha |
santaH prativijAnanto labdhvA pratyayamAtmanaH || 9||

bhIma uvAcha||

ihaivaitA.nsturA sarvAnhanmi shatrUnsamAgatAn |
atha niShkramya rAjendra samUlAnkRRindhi bhArata || 10||

kiM no vivaditeneha kiM naH kleshena bhArata |
adyaivaitAnnihanmIha prashAdhi vasudhAmimAm || 11||

vaishampAyana uvAcha||

ityuktvA bhImasenastu kaniShThairbhrAtRRibhirvRRitaH |
mRRigamadhye yathA siMho muhuH parighamaikShata || 12||

sAntvyamAno vIjyamAnaH pArthenAkliShTakarmaNA |
svidyate cha mahAbAhurantardAhena vIryavAn || 13||

kruddhasya tasya srotobhyaH karNAdibhyo narAdhipa |
sadhUmaH sasphuli~NgArchiH pAvakaH samajAyata || 14||

bhrukuTIpuTaduShprekShyamabhavattasya tanmukham |
yugAntakAle samprApte kRRitAntasyeva rUpiNaH || 15||

yudhiShThirastamAvArya bAhunA bAhushAlinam |
maivamityabravIchchainaM joShamAssveti bhArata || 16||

nivArya taM mahAbAhuM kopasa.nraktalochanam |
pitaraM samupAtiShThaddhRRitarAShTraM kRRitA~njaliH || 17||

\hrule

\medskip
                  65
\medskip

yudhiShThira uvAcha||

rAjankiM karavAmaste prashAdhyasmA.nstvamIshvaraH |
nityaM hi sthAtumichChAmastava bhArata shAsane || 1||

dhRRitarAShTra uvAcha||

ajAtashatro bhadraM te ariShTaM svasti gachChata |
anuj~nAtAH sahadhanAH svarAjyamanushAsata || 2||

idaM tvevAvaboddhavyaM vRRiddhasya mama shAsanam |
dhiyA nigaditaM kRRitsnaM pathyaM niHshreyasaM param || 3||

vettha tvaM tAta dharmANAM gatiM sUkShmAM yudhiShThira |
vinIto.asi mahAprAj~na vRRiddhAnAM paryupAsitA || 4||

yato buddhistataH shAntiH prashamaM gachCha bhArata |
nAdArau kramate shastraM dArau shastraM nipAtyate || 5||

na vairANyabhijAnanti guNAnpashyanti nAguNAn |
virodhaM nAdhigachChanti ye ta uttamapUruShAH || 6||

sa.nvAde paruShANyAhuryudhiShThira narAdhamAH |
pratyAhurmadhyamAstvetAnuktAH paruShamuttaram || 7||

naivoktA naiva chAnuktA ahitAH paruShA giraH |
pratijalpanti vai dhIrAH sadA uttamapUruShAH || 8||

smaranti sukRRitAnyeva na vairANi kRRitAnyapi |
santaH prativijAnanto labdhvA pratyayamAtmanaH || 9||

tathAcharitamAryeNa tvayAsminsatsamAgame |
duryodhanasya pAruShyaM tattAta hRRidi mA kRRithAH || 10||

mAtaraM chaiva gAndhArIM mAM cha tvadguNakA~NkShiNam |
upasthitaM vRRiddhamandhaM pitaraM pashya bhArata || 11||

prekShApUrvaM mayA dyUtamidamAsIdupekShitam |
mitrANi draShTukAmena putrANAM cha balAbalam || 12||

ashochyAH kuravo rAjanyeShAM tvamanushAsitA |
mantrI cha viduro dhImAnsarvashAstravishAradaH || 13||

tvayi dharmo.arjune vIryaM bhImasene parAkramaH |
shraddhA cha gurushushrUShA yamayoH puruShAgryayoH || 14||

ajAtashatro bhadraM te khANDavaprasthamAvisha |
bhrAtRRibhiste.astu saubhrAtraM dharme te dhIyatAM manaH || 15||

vaishampAyana uvAcha||

ityukto bharatashreShTho dharmarAjo yudhiShThiraH |
kRRitvAryasamayaM sarvaM pratasthe bhrAtRRibhiH saha || 16||

te rathAnmeghasa~NkAshAnAsthAya saha kRRiShNayA |
prayayurhRRiShTamanasa indraprasthaM purottamam || 17||

\hrule

\medskip
              anudyUtaparva
                  66
\medskip

janamejaya uvAcha||

anuj~nAtA.nstAnviditvA saratnadhanasa~nchayAn |
pANDavAndhArtarAShTrANAM kathamAsInmanastadA || 1||

vaishampAyana uvAcha||

anuj~nAtA.nstAnviditvA dhRRitarAShTreNa dhImatA |
rAjanduHshAsanaH kShipraM jagAma bhrAtaraM prati || 2||

duryodhanaM samAsAdya sAmAtyaM bharatarShabha |
duHkhArto bharatashreShTha idaM vachanamabravIt || 3||

duHkhenaitatsamAnItaM sthaviro nAshayatyasau |
shatrusAdgamayaddravyaM tadbudhyadhvaM mahArathAH || 4||

atha duryodhanaH karNaH shakunishchApi saubalaH |
mithaH sa~Ngamya sahitAH pANDavAnprati mAninaH || 5||

vaichitravIryaM rAjAnaM dhRRitarAShTraM manIShiNam |
abhigamya tvarAyuktAH shlakShNaM vachanamabruvan || 6||

duryodhana uvAcha||

na tvayedaM shrutaM rAjanyajjagAda bRRihaspatiH |
shakrasya nItiM pravadanvidvAndevapurohitaH || 7||

sarvopAyairnihantavyAH shatravaH shatrukarShaNa |
purA yuddhAdbalAdvApi prakurvanti tavAhitam || 8||

te vayaM pANDavadhanaiH sarvAnsampUjya pArthivAn |
yadi tAnyodhayiShyAmaH kiM vA naH parihAsyati || 9||

ahInAshIviShAnkruddhAnda.nshAya samupasthitAn |
kRRitvA kaNThe cha pRRiShThe cha kaH samutsraShTumarhati || 10||

AttashastrA rathagatAH kupitAstAta pANDavAH |
niHsheShaM naH kariShyanti kruddhA hyAshIviShA yathA || 11||

saMnaddho hyarjuno yAti vivRRitya parameShudhI |
gANDIvaM muhurAdatte niHshvasa.nshcha nirIkShate || 12||

gadAM gurvIM samudyamya tvaritashcha vRRikodaraH |
svarathaM yojayitvAshu niryAta iti naH shrutam || 13||

nakulaH khaDgamAdAya charma chApyaShTachandrakam |
sahadevashcha rAjA cha chakrurAkArami~NgitaiH || 14||

te tvAsthAya rathAnsarve bahushastraparichChadAn |
abhighnanto rathavrAtAnsenAyogAya niryayuH || 15||

na kSha.nsyante tathAsmAbhirjAtu viprakRRitA hi te |
draupadyAshcha parikleshaM kasteShAM kShantumarhati || 16||

punardIvyAma bhadraM te vanavAsAya pANDavaiH |
evametAnvashe kartuM shakShyAmo bharatarShabha || 17||

te vA dvAdasha varShANi vayaM vA dyUtanirjitAH |
pravishema mahAraNyamajinaiH prativAsitAH || 18||

trayodashaM cha sajane aj~nAtAH parivatsaram |
j~nAtAshcha punaranyAni vane varShANi dvAdasha || 19||

nivasema vayaM te vA tathA dyUtaM pravartatAm |
akShAnuptvA punardyUtamidaM dIvyantu pANDavAH || 20||

etatkRRityatamaM rAjannasmAkaM bharatarShabha |
ayaM hi shakunirveda savidyAmakShasampadam || 21||

dRRiDhamUlA vayaM rAjye mitrANi parigRRihya cha |
sAravadvipulaM sainyaM satkRRitya cha durAsadam || 22||

te cha trayodashe varShe pArayiShyanti chedvratam |
jeShyAmastAnvayaM rAjanrochatAM te parantapa || 23||

dhRRitarAShTra uvAcha||

tUrNaM pratyAnayasvaitAnkAmaM vyadhvagatAnapi |
AgachChantu punardyUtamidaM kurvantu pANDavAH || 24||

vaishampAyana uvAcha||

tato droNaH somadatto bAhlIkashcha mahArathaH |
viduro droNaputrashcha vaishyAputrashcha vIryavAn || 25||

bhUrishravAH shAntanavo vikarNashcha mahArathaH |
mA dyUtamityabhAShanta shamo.astviti cha sarvashaH || 26||

akAmAnAM cha sarveShAM suhRRidAmarthadarshinAm |
akarotpANDavAhvAnaM dhRRitarAShTraH sutapriyaH || 27||

athAbravInmahArAja dhRRitarAShTraM janeshvaram |
putrahArdAddharmayuktaM gAndhArI shokakarshitA || 28||

jAte duryodhane kShattA mahAmatirabhAShata |
nIyatAM paralokAya sAdhvayaM kulapA.nsanaH || 29||

vyanadajjAtamAtro hi gomAyuriva bhArata |
anto nUnaM kulasyAsya kuravastannibodhata || 30||

mA bAlAnAmashiShTAnAmabhima.nsthA matiM prabho |
mA kulasya kShaye ghore kAraNaM tvaM bhaviShyasi || 31||

baddhaM setuM ko nu bhindyAddhamechChAntaM cha pAvakam |
shame dhRRitAnpunaH pArthAnkopayetko nu bhArata || 32||

smarantaM tvAmAjamIDha smArayiShyAmyahaM punaH |
shAstraM na shAsti durbuddhiM shreyase vetarAya vA || 33||

na vai vRRiddho bAlamatirbhavedrAjankatha~nchana |
tvannetrAH santu te putrA mA tvAM dIrNAH prahAsiShuH || 34||

shamena dharmeNa parasya buddhyA  jAtA buddhiH sAstu te mA pratIpA |
pradhva.nsinI krUrasamAhitA shrI rmRRiduprauDhA gachChati putrapautrAn || 35||

athAbravInmahArAjo gAndhArIM dharmadarshinIm |
antaH kAmaM kulasyAstu na shakShyAmi nivAritum || 36||

yathechChanti tathaivAstu pratyAgachChantu pANDavAH |
punardyUtaM prakurvantu mAmakAH pANDavaiH saha || 37||

\hrule

\medskip
                  67
\medskip

vaishampAyana uvAcha||

tato vyadhvagataM pArthaM prAtikAmI yudhiShThiram |
uvAcha vachanAdrAj~no dhRRitarAShTrasya dhImataH || 1||

upastIrNA sabhA rAjannakShAnuptvA yudhiShThira |
ehi pANDava dIvyeti pitA tvAmAha bhArata || 2||

yudhiShThira uvAcha||

dhAturniyogAdbhUtAni prApnuvanti shubhAshubham |
na nivRRittistayorasti devitavyaM punaryadi || 3||

akShadyUte samAhvAnaM niyogAtsthavirasya cha |
jAnannapi kShayakaraM nAtikramitumutsahe || 4||

vaishampAyana uvAcha||

iti bruvannivavRRite bhrAtRRibhiH saha pANDavaH |
jAna.nshcha shakunermAyAM pArtho dyUtamiyAtpunaH || 5||

vivishuste sabhAM tAM tu punareva mahArathAH |
vyathayanti sma chetA.nsi suhRRidAM bharatarShabhAH || 6||

yathopajoShamAsInAH punardyUtapravRRittaye |
sarvalokavinAshAya daivenopanipIDitAH || 7||

shakuniruvAcha||

amu~nchatsthaviro yadvo dhanaM pUjitameva tat |
mahAdhanaM glahaM tvekaM shRRiNu me bharatarShabha || 8||

vayaM dvAdasha varShANi yuShmAbhirdyUtanirjitAH |
pravishema mahAraNyaM rauravAjinavAsasaH || 9||

trayodashaM cha sajane aj~nAtAH parivatsaram |
j~nAtAshcha punaranyAni vane varShANi dvAdasha || 10||

asmAbhirvA jitA yUyaM vane varShANi dvAdasha |
vasadhvaM kRRiShNayA sArdhamajinaiH prativAsitAH || 11||

trayodashe cha nirvRRitte punareva yathochitam |
svarAjyaM pratipattavyamitarairatha vetaraiH || 12||

anena vyavasAyena sahAsmAbhiryudhiShThira |
akShAnuptvA punardyUtamehi dIvyasva bhArata || 13||

sabhAsada UchuH||

aho dhigbAndhavA nainaM bodhayanti mahadbhayam |
buddhyA bodhyaM na budhyante svayaM cha bharatarShabhAH || 14||

vaishampAyana uvAcha||

janapravAdAnsubahUniti shRRiNvannarAdhipaH |
hriyA cha dharmasa~NgAchcha pArtho dyUtamiyAtpunaH || 15||

jAnannapi mahAbuddhiH punardyUtamavartayat |
apyayaM na vinAshaH syAtkurUNAmiti chintayan || 16||

yudhiShThira uvAcha||

kathaM vai madvidho rAjA svadharmamanupAlayan |
AhUto vinivarteta dIvyAmi shakune tvayA || 17||

shakuniruvAcha||

gavAshvaM bahudhenUkamaparyantamajAvikam |
gajAH kosho hiraNyaM cha dAsIdAsaM cha sarvashaH || 18||

eSha no glaha evaiko vanavAsAya pANDavAH |
yUyaM vayaM vA vijitA vasema vanamAshritAH || 19||

anena vyavasAyena dIvyAma bharatarShabha |
samutkShepeNa chaikena vanavAsAya bhArata || 20||

vaishampAyana uvAcha||

pratijagrAha taM pArtho glahaM jagrAha saubalaH |
jitamityeva shakuniryudhiShThiramabhAShata || 21||

\hrule

\medskip
                  68
\medskip

vaishampAyana uvAcha||

vanavAsAya chakruste matiM pArthAH parAjitAH |
ajinAnyuttarIyANi jagRRihushcha yathAkramam || 1||

ajinaiH sa.nvRRitAndRRiShTvA hRRitarAjyAnari.ndamAn |
prasthitAnvanavAsAya tato duHshAsano.abravIt || 2||

pravRRittaM dhArtarAShTrasya chakraM rAj~no mahAtmanaH |
parAbhUtAH pANDuputrA vipattiM paramAM gatAH || 3||

adya devAH samprayAtAH samairvartmabhirasthalaiH |
guNajyeShThAstathA jyeShThA bhUyA.nso yadvayaM paraiH || 4||

narakaM pAtitAH pArthA dIrghakAlamanantakam |
sukhAchcha hInA rAjyAchcha vinaShTAH shAshvatIH samAH || 5||

balena mattA ye te sma dhArtarAShTrAnprahAsiShuH |
te nirjitA hRRitadhanA vanameShyanti pANDavAH || 6||

chitrAnsaMnAhAnavamu~nchantu chaiShAM  vAsA.nsi divyAni cha bhAnumanti |
nivAsyantAM rurucharmANi sarve  yathA glahaM saubalasyAbhyupetAH || 7||

na santi lokeShu pumA.nsa IdRRishA  ityeva ye bhAvitabuddhayaH sadA |
j~nAsyanti te.a.atmAnamime.adya pANDavA  viparyaye ShaNDhatilA ivAphalAH || 8||

ayaM hi vAsodaya IdRRishAnAM  manasvinAM kaurava mA bhavedvaH |
adIkShitAnAmajinAni yadva dbalIyasAM pashyata pANDavAnAm || 9||

mahAprAj~naH somako yaj~nasenaH  kanyAM pA~nchAlIM pANDavebhyaH pradAya |
akArShIdvai duShkRRitaM neha santi  klIbAH pArthAH patayo yAj~nasenyAH || 10||

sUkShmAnprAvArAnajinAni choditA ndRRiShTvAraNye nirdhanAnapratiShThAn |
kAM tvaM prItiM lapsyase yAj~naseni  patiM vRRiNIShva yamihAnyamichChasi || 11||

ete hi sarve kuravaH sametAH  kShAntA dAntAH sudraviNopapannAH |
eShAM vRRiNIShvaikatamaM patitve  na tvAM tapetkAlaviparyayo.ayam || 12||

yathAphalAH ShaNDhatilA yathA charmamayA mRRigAH |
tathaiva pANDavAH sarve yathA kAkayavA api || 13||

kiM pANDavA.nstvaM patitAnupAsse  moghaH shramaH ShaNDhatilAnupAsya |
evaM nRRisha.nsaH paruShANi pArthA nashrAvayaddhRRitarAShTrasya putraH || 14||

tadvai shrutvA bhImaseno.atyamarShI  nirbhartsyochchaistaM nigRRihyaiva roShAt |
uvAchedaM sahasaivopagamya  siMho yathA haimavataH shRRigAlam || 15||

bhImasena uvAcha||

krUra pApajanairjuShTamakRRitArthaM prabhAShase |
gAndhAravidyayA hi tvaM rAjamadhye vikatthase || 16||

yathA tudasi marmANi vAkSharairiha no bhRRisham |
tathA smArayitA te.ahaM kRRintanmarmANi sa.nyuge || 17||

ye cha tvAmanuvartante kAmalobhavashAnugAH |
goptAraH sAnubandhA.nstAnneShyAmi yamasAdanam || 18||

vaishampAyana uvAcha||

evaM bruvANamajinairvivAsitaM  duHkhAbhibhUtaM parinRRityati sma |
madhye kurUNAM dharmanibaddhamArgaM  gaurgauriti smAhvayanmuktalajjaH || 19||

bhImasena uvAcha||

nRRisha.nsaM paruShaM krUraM shakyaM duHshAsana tvayA |
nikRRityA hi dhanaM labdhvA ko vikatthitumarhati || 20||

mA ha sma sukRRitA.NllokAngachChetpArtho vRRikodaraH |
yadi vakShasi bhittvA te na pibechChoNitaM raNe || 21||

dhArtarAShTrAnraNe hatvA miShatAM sarvadhanvinAm |
shamaM gantAsmi nachirAtsatyametadbravImi vaH || 22||

vaishampAyana uvAcha||

tasya rAjA siMhagateH sakhelaM  duryodhano bhImasenasya harShAt |
gatiM svagatyAnuchakAra mando  nirgachChatAM pANDavAnAM sabhAyAH || 23||

naitAvatA kRRitamityabravIttaM  vRRikodaraH saMnivRRittArdhakAyaH |
shIghraM hi tvA nihataM sAnubandhaM  sa.nsmAryAhaM prativakShyAmi mUDha || 24||

etatsamIkShyAtmani chAvamAnaM  niyamya manyuM balavAnsa mAnI |
rAjAnugaH sa.nsadi kauravANAM  viniShkramanvAkyamuvAcha bhImaH || 25||

ahaM duryodhanaM hantA karNaM hantA dhana~njayaH |
shakuniM chAkShakitavaM sahadevo haniShyati || 26||

idaM cha bhUyo vakShyAmi sabhAmadhye bRRihadvachaH |
satyaM devAH kariShyanti yanno yuddhaM bhaviShyati || 27||

suyodhanamimaM pApaM hantAsmi gadayA yudhi |
shiraH pAdena chAsyAhamadhiShThAsyAmi bhUtale || 28||

vAkyashUrasya chaivAsya paruShasya durAtmanaH |
duHshAsanasya rudhiraM pAtAsmi mRRigarADiva || 29||

arjuna uvAcha||

naiva vAchA vyavasitaM bhIma vij~nAyate satAm |
itashchaturdashe varShe draShTAro yadbhaviShyati || 30||

duryodhanasya karNasya shakuneshcha durAtmanaH |
duHshAsanachaturthAnAM bhUmiH pAsyati shoNitam || 31||

asUyitAraM vaktAraM prasraShTAraM durAtmanAm |
bhImasena niyogAtte hantAhaM karNamAhave || 32||

arjunaH pratijAnIte bhImasya priyakAmyayA |
karNaM karNAnugA.nshchaiva raNe hantAsmi patribhiH || 33||

ye chAnye pratiyotsyanti buddhimohena mAM nRRipAH |
tA.nshcha sarvA~nshitairbANairnetAsmi yamasAdanam || 34||

chaleddhi himavAnsthAnAnniShprabhaH syAddivAkaraH |
shaityaM somAtpraNashyeta matsatyaM vichaledyadi || 35||

na pradAsyati chedrAjyamito varShe chaturdashe |
duryodhano hi satkRRitya satyametadbhaviShyati || 36||

vaishampAyana uvAcha||

ityuktavati pArthe tu shrImAnmAdravatIsutaH |
pragRRihya vipulaM bAhuM sahadevaH pratApavAn || 37||

saubalasya vadhaM prepsuridaM vachanamabravIt |
krodhasa.nraktanayano niHshvasanniva pannagaH || 38||

akShAnyAnmanyase mUDha gAndhArANAM yashohara |
naite.akShA nishitA bANAstvayaite samare vRRitAH || 39||

yathA chaivoktavAnbhImastvAmuddishya sabAndhavam |
kartAhaM karmaNastasya kuru kAryANi sarvashaH || 40||

hantAsmi tarasA yuddhe tvAM vikramya sabAndhavam |
yadi sthAsyasi sa~NgrAme kShatradharmeNa saubala || 41||

sahadevavachaH shrutvA nakulo.api vishAM pate |
darshanIyatamo nR^INAmidaM vachanamabravIt || 42||

suteyaM yaj~nasenasya dyUte.asmindhRRitarAShTrajaiH |
yairvAchaH shrAvitA rUkShAH sthitairduryodhanapriye || 43||

tAndhArtarAShTrAndurvRRittAnmumUrShUnkAlachoditAn |
darshayiShyAmi bhUyiShThamahaM vaivasvatakShayam || 44||

nideshAddharmarAjasya draupadyAH padavIM charan |
nirdhArtarAShTrAM pRRithivIM kartAsmi nachirAdiva || 45||

evaM te puruShavyAghrAH sarve vyAyatabAhavaH |
pratij~nA bahulAH kRRitvA dhRRitarAShTramupAgaman || 46||

\hrule

\medskip
                  69
\medskip

yudhiShThira uvAcha||

AmantrayAmi bharatA.nstathA vRRiddhaM pitAmaham |
rAjAnaM somadattaM cha mahArAjaM cha bAhlikam || 1||

droNaM kRRipaM nRRipA.nshchAnyAnashvatthAmAnameva cha |
viduraM dhRRitarAShTraM cha dhArtarAShTrA.nshcha sarvashaH || 2||

yuyutsuM sa~njayaM chaiva tathaivAnyAnsabhAsadaH |
sarvAnAmantrya gachChAmi draShTAsmi punaretya vaH || 3||

vaishampAyana uvAcha||

na cha ki~nchittadochuste hriyA santo yudhiShThiram |
manobhireva kalyANaM dadhyuste tasya dhImataH || 4||

vidura uvAcha||

AryA pRRithA rAjaputrI nAraNyaM gantumarhati |
sukumArI cha vRRiddhA cha nityaM chaiva sukhochitA || 5||

iha vatsyati kalyANI satkRRitA mama veshmani |
iti pArthA vijAnIdhvamagadaM vo.astu sarvashaH || 6||

yudhiShThira vijAnIhi mamedaM bharatarShabha |
nAdharmeNa jitaH kashchidvyathate vai parAjayAt || 7||

tvaM vai dharmAnvijAnIShe yudhAM vettA dhana~njayaH |
hantArINAM bhImaseno nakulastvarthasa~NgrahI || 8||

sa.nyantA sahadevastu dhaumyo brahmaviduttamaH |
dharmArthakushalA chaiva draupadI dharmachAriNI || 9||

anyonyasya priyAH sarve tathaiva priyavAdinaH |
parairabhedyAH santuShTAH ko vo na spRRihayediha || 10||

eSha vai sarvakalyANaH samAdhistava bhArata |
nainaM shatrurviShahate shakreNApi samo.achyuta || 11||

himavatyanushiShTo.asi merusAvarNinA purA |
dvaipAyanena kRRiShNena nagare vAraNAvate || 12||

bhRRigutu~Nge cha rAmeNa dRRiShadvatyAM cha shambhunA |
ashrauShIrasitasyApi maharShera~njanaM prati || 13||

draShTA sadA nAradasya dhaumyaste.ayaM purohitaH |
mA hArShIH sAmparAye tvaM buddhiM tAmRRiShipUjitAm || 14||

purUravasamailaM tvaM buddhyA jayasi pANDava |
shaktyA jayasi rAj~no.anyAnRRiShIndharmopasevayA || 15||

aindre jaye dhRRitamanA yAmye kopavidhAraNe |
visarge chaiva kaubere vAruNe chaiva sa.nyame || 16||

AtmapradAnaM saumyatvamadbhyashchaivopajIvanam |
bhUmeH kShamA cha tejashcha samagraM sUryamaNDalAt || 17||

vAyorbalaM viddhi sa tvaM bhUtebhyashchAtmasambhavam |
agadaM vo.astu bhadraM vo drakShyAmi punarAgatAn || 18||

ApaddharmArthakRRichChreShu sarvakAryeShu vA punaH |
yathAvatpratipadyethAH kAle kAle yudhiShThira || 19||

ApRRiShTo.asIha kaunteya svasti prApnuhi bhArata |
kRRitArthaM svastimantaM tvAM drakShyAmaH punarAgatam || 20||

vaishampAyana uvAcha||

evamuktastathetyuktvA pANDavaH satyavikramaH |
bhIShmadroNau namaskRRitya prAtiShThata yudhiShThiraH || 21||

\hrule

\medskip
                  70
\medskip

vaishampAyana uvAcha||

tasminsamprasthite kRRiShNA pRRithAM prApya yashasvinIm |
ApRRichChadbhRRishaduHkhArtA yAshchAnyAstatra yoShitaH || 1||

yathArhaM vandanAshleShAnkRRitvA gantumiyeSha sA |
tato ninAdaH sumahAnpANDavAntaHpure.abhavat || 2||

kuntI cha bhRRishasantaptA draupadIM prekShya gachChatIm |
shokavihvalayA vAchA kRRichChrAdvachanamabravIt || 3||

vatse shoko na te kAryaH prApyedaM vyasanaM mahat |
strIdharmANAmabhij~nAsi shIlAchAravatI tathA || 4||

na tvAM sa.ndeShTumarhAmi bhartR^Inprati shuchismite |
sAdhvIguNasamAdhAnairbhUShitaM te kuladvayam || 5||

sabhAgyAH kuravashcheme ye na dagdhAstvayAnaghe |
ariShTaM vraja panthAnaM madanudhyAnabRRiMhitA || 6||

bhAvinyarthe hi satstrINAM vaiklavyaM nopajAyate |
gurudharmAbhiguptA cha shreyaH kShipramavApsyasi || 7||

sahadevashcha me putraH sadAvekShyo vane vasan |
yathedaM vyasanaM prApya nAsya sIdenmahanmanaH || 8||

tathetyuktvA tu sA devI sravannetrajalAvilA |
shoNitAktaikavasanA muktakeshyabhiniryayau || 9||

tAM kroshantIM pRRithA duHkhAdanuvavrAja gachChatIm |
athApashyatsutAnsarvAnhRRitAbharaNavAsasaH || 10||

rurucharmAvRRitatanUnhriyA ki~nchidavA~NmukhAn |
paraiH parItAnsaMhRRiShTaiH suhRRidbhishchAnushochitAn || 11||

tadavasthAnsutAnsarvAnupasRRityAtivatsalA |
sasvajAnAvadachChokAttattadvilapatI bahu || 12||

kathaM saddharmachAritravRRittasthitivibhUShitAn |
akShudrAndRRiDhabhaktA.nshcha daivatejyAparAnsadA || 13||

vyasanaM vaH samabhyAgAtko.ayaM vidhiviparyayaH |
kasyApadhyAnajaM chedamAgaH pashyAmi vo dhiyA || 14||

syAttu madbhAgyadoSho.ayaM yAhaM yuShmAnajIjanam |
duHkhAyAsabhujo.atyarthaM yuktAnapyuttamairguNaiH || 15||

kathaM vatsyatha durgeShu vaneShvRRiddhivinAkRRitAH |
vIryasattvabalotsAhatejobhirakRRishAH kRRishAH || 16||

yadyetadahamaj~nAsyaM vanavAso hi vo dhruvam |
shatashRRi~NgAnmRRite pANDau nAgamiShyaM gajAhvayam || 17||

dhanyaM vaH pitaraM manye tapomedhAnvitaM tathA |
yaH putrAdhimasamprApya svargechChAmakarotpriyAm || 18||

dhanyAM chAtIndriyaj~nAnAmimAM prAptAM parAM gatim |
manye.adya mAdrIM dharmaj~nAM kalyANIM sarvathaiva hi || 19||

ratyA matyA cha gatyA cha yayAhamabhisandhitA |
jIvitapriyatAM mahyaM dhigimAM kleshabhAginIm || 20||

evaM vilapatIM kuntImabhisAntvya praNamya cha |
pANDavA vigatAnandA vanAyaiva pravavrajuH || 21||

vidurAdayashcha tAmArtAM kuntImAshvAsya hetubhiH |
prAveshayangRRihaM kShattuH svayamArtatarAH shanaiH || 22||

rAjA cha dhRRitarAShTraH sa shokAkulitachetanaH |
kShattuH sampreShayAmAsa shIghramAgamyatAmiti || 23||

tato jagAma viduro dhRRitarAShTraniveshanam |
taM paryapRRichChatsa.nvigno dhRRitarAShTro narAdhipaH || 24||

\hrule

\medskip
                  71
\medskip

dhRRitarAShTra uvAcha||

kathaM gachChati kaunteyo dharmarAjo yudhiShThiraH |
bhImasenaH savyasAchI mAdrIputrau cha tAvubhau || 1||

dhaumyashchaiva kathaM kShattardraupadI vA tapasvinI |
shrotumichChAmyahaM sarvaM teShAma~NgavicheShTitam || 2||

vidura uvAcha||

vastreNa sa.nvRRitya mukhaM kuntIputro yudhiShThiraH |
bAhU vishAlau kRRitvA tu bhImo gachChati pANDavaH || 3||

sikatA vapansavyasAchI rAjAnamanugachChati |
mAdrIputraH sahadevo mukhamAlipya gachChati || 4||

pA.nsUpaliptasarvA~Ngo nakulashchittavihvalaH |
darshanIyatamo loke rAjAnamanugachChati || 5||

kRRiShNA keshaiH pratichChAdya mukhamAyatalochanA |
darshanIyA prarudatI rAjAnamanugachChati || 6||

dhaumyo yAmyAni sAmAni raudrANi cha vishAM pate |
gAyangachChati mArgeShu kushAnAdAya pANinA || 7||

dhRRitarAShTra uvAcha||

vividhAnIha rUpANi kRRitvA gachChanti pANDavAH |
tanmamAchakShva vidura kasmAdevaM vrajanti te || 8||

vidura uvAcha||

nikRRitasyApi te putrairhRRite rAjye dhaneShu cha |
na dharmAchchalate buddhirdharmarAjasya dhImataH || 9||

yo.asau rAjA ghRRiNI nityaM dhArtarAShTreShu bhArata |
nikRRityA krodhasantapto nonmIlayati lochane || 10||

nAhaM janaM nirdaheyaM dRRiShTvA ghoreNa chakShuShA |
sa pidhAya mukhaM rAjA tasmAdgachChati pANDavaH || 11||

yathA cha bhImo vrajati tanme nigadataH shRRiNu |
bAhvorbale nAsti samo mameti bharatarShabha || 12||

bAhU vishAlau kRRitvA tu tena bhImo.api gachChati |
bAhU darshayamAno hi bAhudraviNadarpitaH || 13||

chikIrShankarma shatrubhyo bAhudravyAnurUpataH || 13||

pradisha~nsharasampAtAnkuntIputro.arjunastadA |
sikatA vapansavyasAchI rAjAnamanugachChati || 14||

asaktAH sikatAstasya yathA samprati bhArata |
asaktaM sharavarShANi tathA mokShyati shatruShu || 15||

na me kashchidvijAnIyAnmukhamadyeti bhArata |
mukhamAlipya tenAsau sahadevo.api gachChati || 16||

nAhaM manA.nsyAdadeyaM mArge strINAmiti prabho |
pA.nsUpachitasarvA~Ngo nakulastena gachChati || 17||

ekavastrA tu rudatI muktakeshI rajasvalA |
shoNitAktArdravasanA draupadI vAkyamabravIt || 18||

yatkRRite.ahamimAM prAptA teShAM varShe chaturdashe |
hatapatyo hatasutA hatabandhujanapriyAH || 19||

bandhushoNitadigdhA~Ngyo muktakeshyo rajasvalAH |
evaM kRRitodakA nAryaH pravekShyanti gajAhvayam || 20||

kRRitvA tu nairRRitAndarbhAndhIro dhaumyaH purohitaH |
sAmAni gAyanyAmyAni purato yAti bhArata || 21||

hateShu bhArateShvAjau kurUNAM guravastadA |
evaM sAmAni gAsyantItyuktvA dhaumyo.api gachChati || 22||

hA hA gachChanti no nAthAH samavekShadhvamIdRRisham |
iti paurAH suduHkhArtAH kroshanti sma samantataH || 23||

evamAkArali~Ngaiste vyavasAyaM manogatam |
kathayantaH sma kaunteyA vanaM jagmurmanasvinaH || 24||

evaM teShu narAgryeShu niryatsu gajasAhvayAt |
anabhre vidyutashchAsanbhUmishcha samakampata || 25||

rAhuragrasadAdityamaparvaNi vishAM pate |
ulkA chApyapasavyaM tu puraM kRRitvA vyashIryata || 26||

pravyAharanti kravyAdA gRRidhragomAyuvAyasAH |
devAyatanachaityeShu prAkArATTAlakeShu cha || 27||

evamete mahotpAtA vanaM gachChati pANDave |
bhAratAnAmabhAvAya rAjandurmantrite tava || 28||

nAradashcha sabhAmadhye kurUNAmagrataH sthitaH |
maharShibhiH parivRRito raudraM vAkyamuvAcha ha || 29||

itashchaturdashe varShe vina~NkShyantIha kauravAH |
duryodhanAparAdhena bhImArjunabalena cha || 30||

ityuktvA divamAkramya kShipramantaradhIyata |
brAhmIM shriyaM suvipulAM bibhraddevarShisattamaH || 31||

tato duryodhanaH karNaH shakunishchApi saubalaH |
droNaM dvIpamamanyanta rAjyaM chAsmai nyavedayan || 32||

athAbravIttato droNo duryodhanamamarShaNam |
duHshAsanaM cha karNaM cha sarvAneva cha bhAratAn || 33||

avadhyAnpANDavAnAhurdevaputrAndvijAtayaH |
ahaM tu sharaNaM prAptAnvartamAno yathAbalam || 34||

gatAnsarvAtmanA bhaktyA dhArtarAShTrAnsarAjakAn |
notsahe samabhityaktuM daivamUlamataH param || 35||

dharmataH pANDuputrA vai vanaM gachChanti nirjitAH |
te cha dvAdasha varShANi vane vatsyanti kauravAH || 36||

charitabrahmacharyAshcha krodhAmarShavashAnugAH |
vairaM pratyAnayiShyanti mama duHkhAya pANDavAH || 37||

mayA tu bhra.nshito rAjyAddrupadaH sakhivigrahe |
putrArthamayajatkrodhAdvadhAya mama bhArata || 38||

yAjopayAjatapasA putraM lebhe sa pAvakAt |
dhRRiShTadyumnaM draupadIM cha vedImadhyAtsumadhyamAm || 39||

jvAlAvarNo devadatto dhanuShmAnkavachI sharI |
martyadharmatayA tasmAditi mAM bhayamAvishat || 40||

gato hi pakShatAM teShAM pArShataH puruSharShabhaH |
sRRiShTaprANo bhRRishataraM tasmAdyotsye tavAribhiH || 41||

madvadhAya shruto hyeSha loke chApyativishrutaH |
nUnaM so.ayamanuprAptastvatkRRite kAlaparyayaH || 42||

tvaritAH kuruta shreyo naitadetAvatA kRRitam |
muhUrtaM sukhamevaitattAlachChAyeva haimanI || 43||

yajadhvaM cha mahAyaj~nairbhogAnashnIta datta cha |
itashchaturdashe varShe mahatprApsyatha vaishasam || 44||

duryodhana nishamyaitatpratipadya yathechChasi |
sAma vA pANDaveyeShu prayu~NkShva yadi manyase || 45||

vaishampAyana uvAcha||

droNasya vachanaM shrutvA dhRRitarAShTro.abravIdidam |
samyagAha guruH kShattarupAvartaya pANDavAn || 46||

yadi vA na nivartante satkRRitA yAntu pANDavAH |
sashastrarathapAdAtA bhogavantashcha putrakAH || 47||

\hrule

\medskip
                  72
\medskip

vaishampAyana uvAcha||

vanaM gateShu pArtheShu nirjiteShu durodare |
dhRRitarAShTraM mahArAja tadA chintA samAvishat || 1||

taM chintayAnamAsInaM dhRRitarAShTraM janeshvaram |
niHshvasantamanekAgramiti hovAcha sa~njayaH || 2||

avApya vasusampUrNAM vasudhAM vasudhAdhipa |
pravrAjya pANDavAnrAjyAdrAjankimanushochasi || 3||

dhRRitarAShTra uvAcha||

ashochyaM tu kutasteShAM yeShAM vairaM bhaviShyati |
pANDavairyuddhashauNDairhi mitravadbhirmahArathaiH || 4||

sa~njaya uvAcha||

tavedaM sukRRitaM rAjanmahadvairaM bhaviShyati |
vinAshaH sarvalokasya sAnubandho bhaviShyati || 5||

vAryamANo.api bhIShmeNa droNena vidureNa cha |
pANDavAnAM priyAM bhAryAM draupadIM dharmachAriNIm || 6||

prAhiNodAnayeheti putro duryodhanastava |
sUtaputraM sumandAtmA nirlajjaH prAtikAminam || 7||

dhRRitarAShTra uvAcha||

yasmai devAH prayachChanti puruShAya parAbhavam |
buddhiM tasyApakarShanti so.apAchInAni pashyati || 8||

buddhau kaluShabhUtAyAM vinAshe pratyupasthite |
anayo nayasa~NkAsho hRRidayAnnApasarpati || 9||

anarthAshchArtharUpeNa arthAshchAnartharUpiNaH |
uttiShThanti vinAshAnte naraM tachchAsya rochate || 10||

na kAlo daNDamudyamya shiraH kRRintati kasyachit |
kAlasya balametAvadviparItArthadarshanam || 11||

AsAditamidaM ghoraM tumulaM lomaharShaNam |
pA~nchAlImapakarShadbhiH sabhAmadhye tapasvinIm || 12||

ayonijAM rUpavatIM kule jAtAM vibhAvarIm |
ko nu tAM sarvadharmaj~nAM paribhUya yashasvinIm || 13||

paryAnayetsabhAmadhyamRRite durdyUtadevinam |
strIdharmiNIM varArohAM shoNitena samukShitAm || 14||

ekavastrAM cha pA~nchAlIM pANDavAnabhyavekShatIm |
hRRitasvAnbhraShTachittA.nstAnhRRitadArAnhRRitashriyaH || 15||

vihInAnsarvakAmebhyo dAsabhAvavashaM gatAn |
dharmapAshaparikShiptAnashaktAniva vikrame || 16||

kruddhAmamarShitAM kRRiShNAM duHkhitAM kurusa.nsadi |
duryodhanashcha karNashcha kaTukAnyabhyabhAShatAm || 17||

tasyAH kRRipaNachakShurbhyAM pradahyetApi medinI |
api sheShaM bhavedadya putrANAM mama sa~njaya || 18||

bhAratAnAM striyaH sarvA gAndhAryA saha sa~NgatAH |
prAkroshanbhairavaM tatra dRRiShTvA kRRiShNAM sabhAgatAm || 19||

agnihotrANi sAyAhne na chAhUyanta sarvashaH |
brAhmaNAH kupitAshchAsandraupadyAH parikarShaNe || 20||

AsInniShTAnako ghoro nirghAtashcha mahAnabhUt |
divolkAshchApatanghorA rAhushchArkamupAgrasat || 21||

aparvaNi mahAghoraM prajAnAM janayanbhayam || 21||

tathaiva rathashAlAsu prAdurAsIddhutAshanaH |
dhvajAshcha vyavashIryanta bharatAnAmabhUtaye || 22||

duryodhanasyAgnihotre prAkroshanbhairavaM shivAH |
tAstadA pratyabhAShanta rAsabhAH sarvatodisham || 23||

prAtiShThata tato bhIShmo droNena saha sa~njaya |
kRRipashcha somadattashcha bAhlIkashcha mahArathaH || 24||

tato.ahamabruvaM tatra vidureNa prachoditaH |
varaM dadAni kRRiShNAyai kA~NkShitaM yadyadichChati || 25||

avRRiNottatra pA~nchAlI pANDavAnamitaujasaH |
sarathAnsadhanuShkA.nshchApyanuj~nAsiShamapyaham || 26||

athAbravInmahAprAj~no viduraH sarvadharmavit |
etadantAH stha bharatA yadvaH kRRiShNA sabhAM gatA || 27||

eShA pA~nchAlarAjasya sutaiShA shrIranuttamA |
pA~nchAlI pANDavAnetAndaivasRRiShTopasarpati || 28||

tasyAH pArthAH parikleshaM na kSha.nsyante.atyamarShaNAH |
vRRiShNayo vA maheShvAsAH pA~nchAlA vA mahaujasaH || 29||

tena satyAbhisandhena vAsudevena rakShitAH |
AgamiShyati bIbhatsuH pA~nchAlairabhirakShitaH || 30||

teShAM madhye maheShvAso bhImaseno mahAbalaH |
AgamiShyati dhunvAno gadAM daNDamivAntakaH || 31||

tato gANDIvanirghoShaM shrutvA pArthasya dhImataH |
gadAvegaM cha bhImasya nAlaM soDhuM narAdhipAH || 32||

tatra me rochate nityaM pArthaiH sArdhaM na vigrahaH |
kurubhyo hi sadA manye pANDavA~nshaktimattarAn || 33||

tathA hi balavAnrAjA jarAsandho mahAdyutiH |
bAhupraharaNenaiva bhImena nihato yudhi || 34||

tasya te shama evAstu pANDavairbharatarShabha |
ubhayoH pakShayoryuktaM kriyatAmavisha~NkayA || 35||

evaM gAvalgaNe kShattA dharmArthasahitaM vachaH |
uktavAnna gRRihItaM cha mayA putrahitepsayA || 36||

\medskip

\hrule
##
Mahabharata Critical Edition Only for Personal Studies
Encoding: ISCII
Electronic text (C) Bhandarkar Oriental Research Institute,
Pune, India, 1999

http://bombay.indology.info/mahabharata/statement.html
for further details

